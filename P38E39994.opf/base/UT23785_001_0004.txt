ཐམས་ཅད་མཁྱེན་པ་སྤྱན་སྔ་གྲགས་པ་འབྱུང་གནས་ནི། ཡོངས་སུ་གྲགས་པའི་འབྲི་གུང་སྤྱན་སྔ་རྣམ་གཉིས་ལས། དེ་ཡང་བོད་མིའུ་གདུང་དྲུག་ཅེས་པའི་ཡ་གྱལ་སེ་ཁྱུང་དབྲ་ལས་མཆེད་པ་ལྷ་གཟིགས་རླངས་ཀྱི་གདུང་རྒྱུད་ལས་བྱུང་ཞིང༌། མི་ལོ་བཅོ་བརྒྱད་རིང་འབྲི་གུང་སྐྱོབ་པ་འཇིག་རྟེན་གསུམ་མགོན་སྤྱན་སྔར་འབྲལ་མེད་བཞུགས་ཏེ་ཆོས་དང་ཞབས་འབྲིང་གཉིས་ཀ་བསྐྱངས་པས་འབྲི་གུང་སྤྱན་སྔ་བ་ཞེས་ཡོངས་སུ་གྲགས། ཆོས་སྲིད་གཉིས་ཀར་མཁྱེན་རྒྱ་ཆེ་བས་དགུང་ལོ་སོ་དྲུག་ཐོག་ཁྲི་ཐོན་པོར་བཤམས་ཏེ། ༼དེ་ནས་ཆོས་རྗེའི་གསུང་གིས། ཁ་རྩང་ཕར་བཅད་ཁྱེད་ངའི་བུ་ཡིན་སློབ་མ་ཡིན། དེ་རིང་ནས་ངའི་བླ་མ་ཡིན། ཕ་ཡིན་གསུངས་ནས་ཆོས་རྗེ་ཉིད་ཀྱིས་ཕྱག་ཕུལ། དཔལ་ཕག་མོ་གྲུ་པའི་རྒྱལ་ཚབ་ཏུ་དབང་བསྐུར། མཚམས་བཅད་པ་བརྒྱ་དང་རྩ་བརྒྱད་དང་བཅས་པ་བརྫངས་ནས་གདན་ས་འདིར་ཚོགས་པ་ལོ་ཉི་ཤུ་རྩ་དྲུག་གི་བར་དུ་བསྐྱངས་༽ཅེས་རླངས་ཀྱི་པོ་ཏི་བསེ་རུ་རྒྱས་པ་ལས་གསུངས་ཤིང༌། དེ་རྗེས་ཀྱང་དཔལ་ཕག་གྲུའི་གདན་ས་ཐེལ་དེ་ཉིད་རྗེ་ཉིད་ཀྱི་གདུང་རབས་རླངས་ཀྱི་བརྒྱུད་པ་རིམ་བྱོན་གྱིས་བསྐྱངས་ནས་དེ་དག་ཀྱང་གངས་ཅན་ལྗོངས་སུ་ཆོས་སྲིད་གཉིས་ལ་མཛད་རྗེས་རླབས་པོ་ཆེ་བསྐྱངས་པའི་ལོ་རྒྱུས་མང༌། དེ་རྗེས་སླར་ཡང་འབྲི་གུང་བཀའ་བརྒྱུད་ཀྱི་གདན་རབས་བཞི་པའི་ཁུར་འཛིན་བསྐྱངས་སྐབས་གདན་ས་ཁྱོན་ལོ་ཉེར་གཅིག་མཛད། དེའི་རིང་ལ་ཕག་གྲུ་གདན་ས་ཐེལ་དང༌། འབྲི་གུང་གདན་ས་ཐེལ་ཡས་མས་གཉིས་ཀའི་བསྟན་པ་གྲ་རྒྱས་ཕུན་སུམ་ཚོགས་པ་བྱུང༌། དཔལ་ས་སྐྱའི་རྗེ་བཙུན་ཆེན་པོ་གྲགས་པ་འབྱུང་གནས་གཤེགས་རྫོངས་ཀྱི་གྲལ་དབུར་ཆོས་རྗེ་འབྲི་གུང་སྤྱན་སྔ་གདན་འདྲེན་ཞུ་བར། འགྲོ་མགོན་ས་སྐྱ་པཎྜི་ཏའི་སྤྱན་འདྲེན་ཞུ་ཡིག་ཏུ་༼དཔལ་ལྡན་ཆོས་ཀྱི་རྗེ་ཆེན་པོ། འགྲོ་བ་རྣམས་ཀྱི་བླ་མ། འགྲན་ཟླ་མེད་པའི་ཡིད་བཞིན་གྱི་ནོར་བུ། གཅིག་ཏུ་བདེ་བར་གཤེགས་པའི་བསྟན་པ་རིན་པོ་ཆེའི་ཁུར་ཁྱེར་བས་བསྟན་པ་ལ་དེ་ཉིད་གཉིས་པར་གྱུར་པ།

བརྩེ་བའི་མ་མ་དམ་པ་ཐུགས་ཀྱི་ཕྲིན་ལས་གཞོལ་བས་ལུས་ཅན་རྣམས་ལ་ཕན་པ་དང༌། བདེ་བ་སྦྱིན་པའི་རྩ་ལག་ཆེན་པོ། གངས་ཀྱི་རི་བོའི་སྤོར་ཡོངས་སུ་རྫོགས་པའི་བསིལ་ཟེར་ཅན་གྱི་འོད་ཟེར་འཕྲོས་པས་ཤིན་ཏུ་ཆེས་གསལ་བའི་ཕུན་སུམ་ཚོགས་པ་ལྟར་དཔལ་ཀུན་ཏུ་ལམ་མེ་བ། པདྨ་དམ་པའི་གེ་སར་གཡོ་བའི་རྡུལ་གྱི་དྲིས་ཀུན་ནས་བསྡུས་པའི་བུང་བའི་ཕྲེང་བ་དར་དིར་གྱི་སྒྲ་སྒྲོག་པས་ཁྱབ་པའི་ཆུ་གཏེར་ཆེན་པོ་ལྟར། ཡོན་ཏན་གྱི་ཚོགས་དཔག་ཏུ་མེད་པའི་འབྱུང་ཁུངས། སྐྱེ་དགུའི་སྒྲོན་མེ་དཔལ་ཀུན་ཏུ་འབར་བའི་དཀྱིལ་འཁོར་གྱི་སྣང་བ་ཤར་གྱི་རི་བོའི་རྩེར་མངོན་དུ་ཤར་བ་ལྟར་གདུལ་བྱའི་པདྨ་རྣམ་པར་འབྱེད་ཅིང༌། མི་ཤེས་པའི་རབ་རིབ་རྣམ་པར་སེལ་བ། ནག་པོའི་རྩལ་གྱི་རྒྱུ་སྐར་ཟིལ་གྱིས་གནོན་པའི་ཡེ་ཤེས་ཀྱི་ཉི་མ་ཆེན་པོ། བསྐལ་པ་དཔག་ཏུ་མེད་པར་བསོད་ནམས་དང་ཡེ་ཤེས་ཀྱི་ཚོགས་བསྒྲུབས་པས། ཡོན་ཏན་གྱི་ཁྱད་པར་མངོན་དུ་མཛད་ནས། ལྷར་བཅར་འཇིག་རྟེན་གྱི་རྣམ་པར་འདྲེན་པ་ཆེན་པོར་གྱུར་པ་དཔལ་ཆོས་རྗེ་རིན་པོ་ཆེའི་བླར། བདེ་བར་གཤེགས་པའི་གསུང་རབ་ཀྱི་སྣང་བས་བློ་གྲོས་ཀྱི་མེ་ཏོག་ཅུང་ཟད་ཁ་བྱེ་བ། ཤཱཀྱའི་དགེ་སློང་སྡེ་སྣོད་འཛིན་པ་ཀུན་དགའ་རྒྱལ་མཚན་དཔལ་བཟང་པོ་བགྱི་བས་ཆབ་ཤོག་གི་ཡི་གེ་ཕུལ་བ།༽ ཞེས་དང༌། ༼བདག་ཅག་བཀའ་དྲིན་གྱི་ལན། མཆོད་པ་ཆོས་ལུགས་དང་མཐུན་པ་ཞིག་བགྱི་བར་འཚལ། དེ་ལ་མཆོད་པའི་ཡུལ་ལྷ་དང་བཅས་པའི་འཇིག་རྟེན་ན། རིན་པོ་ཆེ་ཁོ་ན་མཆོག་ཏུ་གྱུར་པར་མཐོང་ནས། དཔལ་ས་སྐྱའི་དབེན་གནས་སུ་སྤྱན་འདྲེན་པར་འཚལ་བས། ཐུགས་རིན་པོ་ཆེ་ལ་གདགས་པར་ཞུ། སྤྱིར་རིན་པོ་ཆེ་པ་སྤྱན་འདྲེན་པ་འདི་ཕྱོགས་མཐའ་དག་ནས་སྤོབས་པ་ཤིན་ཏུ་དཀའ་ཡང༌། རྒྱུ་མཚན་གཅིག་ཏུ་ན་ནིང་སྔ་མའི་བཀའ་ཡིག་ལ། འབྱོན་པར་ཞལ་གྱིས་བཞེས་པ་ཡིན་པ་དང༌། རྒྱུ་མཚན་གཉིས་པར། རིན་པོ་ཆེ་རྙེད་པ་དང་བཀུར་བསྟི་ལ་མི་གཟིགས་ཤིང༌།

སེམས་ཅན་གྱི་དོན་ལ་དགོངས་པ་ཡིན་པ་དང༌། གསུམ་པ། རྡོ་རྗེ་འཆང་ཆེན་པོའི་ངོ་བོར་གྱུར་པའི་རྗེ་བཙུན་ས་སྐྱ་བ་ཆེན་པོའི་གདན་ས་ཡིན་ལ།༽ ཞེས་རླངས་ཀྱི་པོ་ཏི་བསེ་རུ་ལྡེབ་༡༤༢ སུ་གསལ་བ་སོགས་རྣམ་ཐར་རྒྱས་པ་ཟུར་དུ་བཞུགས་ཡོད། སྤྱིར་ཐམས་ཅད་མཁྱེན་པ་སྤྱན་སྔ་གྲགས་པ་འབྱུང་གནས་ཀྱི་གསུང་འབུམ་ཇི་སྙེད་ཅིག་བཞུགས་རུང་དུས་དབང་གིས་རྐྱེན་པས་ཐོར་བུ་པོད་གཅིག་ལས་ལག་སོན་མ་གྱུར་སྟབས་འདི་ལམ་ཁམས་གསུམ་ཆོས་ཀྱི་རྒྱལ་པོ་ཐུབ་དབང་རཏྣ་ཤྲཱིའི་བཀའ་འབུམ་མཇུག་ཏུ་བུ་ཆོས་ཞེས་མཉམ་དུ་པར་བསྐྲུན་བགྱིས་པ་འདིས་ཀྱང་དགེ་རྩ་ཕྱོགས་མེད་དུ་གྱུར་པའི་སྨོན་འདུན་བཅས། རྒྱལ་བ་འབྲི་གུང་པའི་མཚན་གྱིས་བྱིན་གྱིས་བརླབས་པ་དཀོན་མཆོག་བསྟན་འཛིན་ཀུན་བཟང་ཕྲིན་ལས་ལྷུན་གྲུབ་པས་ སྤྱི་ལོ་༢༠༠༡ ཟླ་༩ ཚེས་བཟང་པོར།། །།