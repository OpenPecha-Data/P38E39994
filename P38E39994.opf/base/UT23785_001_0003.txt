༄༅། །ཁམས་གསུམ་ཆོས་ཀྱི་རྒྱལ་པོ་ཐུབ་དབང་རཏྣ་ཤྲཱིའི་ཐུགས་སྲས་ཐམས་ཅད་མཁྱེན་པ་སྤྱན་སྔ་གྲགས་པ་འབྱུང་གནས་ཀྱི་གསུང་འབུམ་བཞུགས་སོ། །

འཇིག་རྟེན་གསུམ་གྱི་མགོན་པོའི་རྣམ་པར་ཐར་པ་བཅོ་བརྒྱད་པ།། ༠༡༽ ཨོཾ་སྭསྟི། བྱང་ཆུབ་སེམས་གཉིས་དབྱེར་མེད་ནམ་མཁའི་རང་བཞིན་སྐུ། །ལྷུན་གྲུབ་འདུས་མ་བྱས་པ་ཆོས་དབྱིངས་རྒྱ་མཚོའི་ངང༌། །ཀུན་བཟང་རྣམ་འཕྲུལ་དཔག་མེད་བསམ་ཡས་བརྗོད་ལས་འདས། །ཐབས་སྟོབས་མཐའ་ཡས་ཆོས་རྗེའི་ཞབས་ལ་གུས་པས་འདུད། འདིར་འཇིག་རྟེན་གསུམ་གྱི་མགོན་པོ། བླ་མ་དམ་པ་དེའི་རྣམ་པར་ཐར་པ་ནི་བསམ་གྱིས་མི་ཁྱབ་ཅིང་བརྗོད་པའི་ཡུལ་ཐམས་ཅད་ལས་འདས་པ་ཡིན་ལ། བྱེ་བྲག་ཏུ་བགྱིས་ན་ཕྱོགས་བཅུའི་འཇིག་རྟེན་གྱི་ཁམས། རབ་འབྱམས་ཆོས་ཀྱི་དབྱིངས་ཀྱིས་ཀླས་པ། ནམ་མཁའི་མཐས་གཏུགས་པར་འཕྲིན་ལས་ཀྱི་སྒོ་མཐའ་ཡས་པས་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོས། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན༑ སྡུག་བསྔལ་དང་བྲལ། བླ་ན་མེད་པའི་བྱང་ཆུབ་ལ་འགོད་པར་མཛད་པ་དེ་ནི་ལྷ་དང་བཅས་པའི་འཇིག་རྟེན་ཐམས་ཅད་ཀྱིས་ཀྱང་བརྗོད་པར་མི་ནུས་ཤིང༌། ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱང་མགོ་རྨོངས་ཤིང་མངོན་སུམ་དུ་བྱ་བར་མི་ནུས་ན། བདག་ལྟ་བུས་ལྟ་ཅི་སྨོས་པར་ག་ལ་ནུས། འོན་ཀྱང་སྟོང་གསུམ་གྱི་སྟོང་ཆེན་པོ་མི་མཇེད་ཀྱི་འཇིག་རྟེན་གྱི་ཁམས་འདིའི་ཁོངས་སུ་གཏོགས་པ། ལྷོ་འཛམ་བུ་གླིང་གི་བྱང་ཕྱོགས་ཁ་བ་ཅན་གྱི་ལྗོངས་འདིར་འཕྲིན་ལས་ཀྱི་སྒོ་ཅུང་ཟད་བསྟན་པ། ཐམས་ཅད་ཀྱི་མཐུན་སྣང་དུ་གྱུར་ཅིང་ཡོངས་སུ་གྲགས་པའི་རྣམ་པར་ཐར་པ་བཅོ་བརྒྱད་པ་ཞེས་བྱ་བ་བརྗོད་པར་བྱ་སྟེ། ༈ གཏི་མུག་མུན་པས་འཐོམས་པའི་འགྲོ་བ་རྣམས། །ཚད་མེད་ཐུགས་རྗེའི་སྟོབས་ཀྱིས་སྐྱོབ་མཛད་པ། །སྨོན་ལམ་མཐར་ཕྱིན་ནམ་མཁའ་མཉམ་པར་འཇུག །སྐྱོབ་མཛད་མགོན་པོ་ཁྱོད་ལ་ཕྱག་འཚལ་ལོ། །ཁྱོད་ནི་རྟག་ཏུ་འགྲོ་ལ་བྱམས་པར་གནས། །སྙིང་རྗེའི་སྟོབས་ཀྱིས་གཞན་གྱི་སྡུག་བསྔལ་འཇོམས། །བྱང་ཆུབ་སེམས་ཀྱིས་མཆོག་གི་ལམ་འགོད། །ཐམས་ཅད་མཁྱེན་པ་དེ་ལ་ཕྱག་འཚལ་ལོ། །ཡོན་ཏན་ཚོགས་ཀྱིས་རང་གི་ངོ་བོ་སྟོན། །སྐྱོན་རྣམས་དག་པར་བྱེད་པའི་ཐབས་ལ་མཁས། །སོ་སོའི་རིགས་རྣམས་དུས་སུ་ངོ་སྤྲོད་མཛད། །དེད་དཔོན་ཆེན་པོ་ཁྱོད་ལ་ཕྱག་འཚལ་ལོ། །མགོན་པོ་ཕག་མོ་གྲུ་པ་སྐུ་གཤེགས་ཚེ། །འགྱུར་མེད་གསེར་གྱི་རྡོ་རྗེ་བསྣམས་མཛད་ནས། །ཐམས་ཅད་མཁྱེན་པ་དེ་ཡི་ཐུགས་ཀར་ཐིམ། །དབྱེར་མེད་གཅིག་ཏུ་གྱུར་ལ་ཕྱག་འཚལ་ལོ། །ཡོན་ཏན་འབྱུང་གནས་དཔལ་གྱི་དབྱེ་ཆུང་དུ། །ལྷར་བཅས་འཇིག་རྟེན་སྙིང་རྗེ་ཆེན་པོས་བཏུལ། །སྒྲིབ་གསུམ་རབ་སྤངས་བྱང་ཆུབ་མཆོག་བརྙེས་པ། །དུས་གསུམ་མངོན་དུ་གྱུར་ལ་ཕྱག་འཚལ་ལོ། །ཀླུ་རྒྱལ་བྱང་ཆུབ་སེམས་དཔས་ཆུ་ཕུལ་ཞིང༌། །རང་ལུས་མངོན་དུ་བསྟན་ནས་ཞབས་ལ་གཏུགས། །ལྷ་ཀླུ་གནོད་སྦྱིན་ཚོགས་རྣམས་མ་ལུས་བཏུལ། །ཚར་གཅོད་རྗེས་བཟུང་མཛད་ལ་ཕྱག་འཚལ་ལོ། །འཕྲིན་ལས་དུ་མའི་གཞིར་གྱུར་གནས་དེར་ནི། །དུས་གསུམ་རྒྱལ་བའི་ཡུམ་གྱུར་འཕགས་མ་བདུན། །ཞལ་གཟིགས་རྟེན་འབྲེལ་མ་ལུས་མངོན་དུ་གྱུར། །མཁྱེན་པའི་ཡེ་ཤེས་མཐའ་ཡས་ཁྱོད་ཕྱག་འཚལ། །སྤྱན་རས་གཟིགས་དང་ཇོ་བོའི་བྱིན་རླབས་དང༌། །རྣམ་འཕྲུལ་དཔག་མེད་ཆོས་རྗེའི་བྱིན་རླབས་གཉིས། །དབྱེར་མེད་གཅིག་ཏུ་གྱུར་པའི་ངོ་བོ་ཡིས། །གྲགས་པས་ས་སྟེང་ཁྱབ་ལ་ཕྱག་འཚལ་ལོ། །རྒྱལ་བའི་མཆོད་རྟེན་དཔལ་གྱི་ཕག་མོ་གྲུར། །སྤྱན་དྲངས་དབང་བསྐུར་བཞུགས་པར་གྱུར་པའི་ཚེ། །མཁན་ཆེན་ཞང་དང་སྐལ་ལྡན་ལ་སོགས་པ། །ཞབས་ཀྱི་པད་མོར་གཏུགས་ལ་ཕྱག་འཚལ་ལོ། །དག་པའི་དཀྱིལ་འཁོར་ཟླ་བ་ལྟ་བུ་དེར། །སྙན་པའི་རྒྱ་མཚོ་འཇིག་རྟེན་གསུམ་དུ་གྲགས། །གདུལ་བྱའི་སྙིང་པོ་ཆེན་པོ་དུ་མ་བཏུལ། །འགྲན་མེད་རྩོད་དང་བྲལ་ལ་ཕྱག་འཚལ་ལོ། །གནས་ཀྱི་མཆོག་གྱུར་དཔལ་གྱི་རི་དེ་ལ། །ཆོས་ཀྱི་རྒྱལ་པོ་འཇིག་རྟེན་མགོན་པོ་དེས། །ལོ་གཉིས་བཞུགས་ནས་འགྲོ་བ་མ་ལུས་བཏུལ། །བདེ་གཤེགས་རིན་ཆཻན་དེ་ལ་ཕྱག་འཚལ་ལོ། །གནས་དེར་ཐུགས་ཕབ་བཞུགས་པར་གྱུར་པའི་ཚེ། །རྨི་ལམ་ཟབ་ཆེན་གདན་ལ་བཞུགས་པ་ན། །མ་བཞུགས་འདི་ནས་སོང་ཞེས་ལུང་བསྟན་མཛད། །རིན་ཆེན་བླ་མ་དེ་ལ་ཕྱག་འཚལ་ལོ། །བྱང་ཕྱོགས་གཤེགས་པ་དབུ་རུའི་སར་བྱོན་དུས། །ཡུལ་དེའི་དྲི་ཟ་ཤ་བ་གསུམ་སྤྲུལ་ཏེ། །གནས་པོ་བར་ལྷར་བཅས་པས་མདུན་ནས་བསུ། །གདུལ་བྱ་འདུལ་མཛད་ཁྱོད་ལ་ཕྱག་འཚལ་ལོ། །ས་གཞི་དག་ཅིང་ཡུལ་དང་ཕྱོགས་རྣམས་དག

།མཁས་དང་བཙུན་དང་སྒྲུབ་པ་པོ་རྣམས་གནས། །ཆོས་ལ་གནས་པའི་སྐྱེས་བུ་རྣམས་ཀྱིས་གང༌། །རྣམ་དག་ཕྱོགས་དེར་གཤེགས་ལ་ཕྱག་འཚལ་ལོ། །མཁས་པའི་སློབ་གྲྭ་དཔལ་གྱི་སྐྱི་ཤོད་དུ། །མཁས་པའི་སྐྱེ་བོ་སློབ་དཔོན་རྩགས་ལ་སོགས། །ཐོས་པས་དྲེགས་པའི་སྐྱེས་བུ་དུ་མ་བཏུལ། །རྟོག་གེའི་ཚོགས་རྣམས་འདུལ་མཛད་ཁྱོད་ཕྱག་འཚལ། །ཞིང་ཁམས་རྣམ་པར་དག་པའི་ཕྱོགས་དེར་ནི། །གདུལ་བྱའི་རྒྱལ་པོ་མཁས་པ་རྣམས་བཏུལ་ཞིང༌། །གླང་པོའི་འགྲོས་ཀྱི་གནས་ཀྱིས་མཆོག་དེར་གཤེགས། །མཁྱེན་པའི་ཟླ་རྒྱས་དེ་ལ་ཕྱག་འཚལ་ལོ། །བདེ་བསིལ་གནས་གྱུར་ཀོ་ཁྱིམ་བཞུགས་པའི་ཚེ། །སྣ་ཚོགས་གདུལ་བྱ་དུ་མ་ཉིན་མཚན་དུ། །བརྩོན་འགྲུས་ཆེན་པོ་ཐབས་ཀྱིས་འདུལ་མཛད་ཚེ། །རྐྱེན་ངན་མང་པོ་ཟིལ་གནོན་ཁྱོད་ཕྱག་འཚལ། །ཉི་མའི་དཀྱིལ་འཁོར་མཁའ་ལ་གཏེའུ་པར་བཟུང༌། །ནམ་ཕྱེད་བར་དུ་ཉིན་མོ་བཞིན་དུ་གནས། །ཉིན་མཚན་གཉིས་སུ་འོད་དང་བཅས་པར་གྱུར། །འབྱུང་བཞི་མངའ་བརྙེས་ཁྱོད་ལ་ཕྱག་འཚལ་ལོ། །འཛིན་པའི་མུན་པ་ནམ་མཁའི་དབྱིངས་སུ་དག །ཐེ་ཚོམ་དྲྭ་བ་ཡེ་ཤེས་རལ་གྲིས་བཅད། །བདག་འཛིན་མདུད་པ་སེམས་ཉིད་ངང་དུ་གྲོལ། །ལྷུན་གྱིས་གྲུབ་པ་ཁྱོད་ལ་ཕྱག་འཚལ་ལོ། །ནུས་པའི་མཐར་ཐུག་ཕྱག་ན་རྡོ་རྗེ་བཞིན། །འདོད་ན་རི་རབ་རྡུལ་དུ་རློག་པར་མཛད། །བྱམས་པའི་དབང་གིས་འགྲོ་བ་མ་ལུས་སྐྱོབ། །ཐུགས་རྗེ་མཐར་ཐུག་ཁྱོད་ཕྱག་འཚལ་ལོ། །དལ་ཞིང་རྙོག་པ་མེད་པ་གནམ་མཚོའི་དོ། །བཻཌཱུརྻ་དང་པད་མ་ར་གའི་མདོག །རླབས་དང་ལྦུ་བ་འཁྲིགས་པས་ཀུན་ཏུ་མཛེས། །ཆོས་ཀྱི་རྗེ་དེ་དེར་བཞུགས་གུས་ཕྱག་འཚལ། །འགྲོ་བ་རྣམས་ལ་ཚད་མེད་ཐུགས་རྗེས་ཁྱབ། །ཉིན་མཚན་དུ་ནི་གཟིགས་པ་དྲུག་གིས་དགོངས། །སྐྱབས་གནས་མཐར་ཕྱིན་འགྲོ་བ་ཀུན་གྱི་དཔལ། །ལུས་ཅན་ཀུན་གྱི་མགོན་པོ་ཁྱོད་ཕྱག་འཚལ། །སྲོད་ཀྱི་དུས་ན་གསང་བདག་རྡོ་རྗེ་ཅན། །ཐམས་ཅད་མཁྱེན་པ་བླ་མའི་ཞབས་དྲུང་བྱོན། །དཔག་མེད་གསང་བའི་མཛོད་རྣམས་དུ་མ་ཕུལ། །རྡོ་རྗེ་འཆང་ཆེན་རིན་ཆེན་ཕྱག་འཚལ་ལོ། །ཆགས་བྲལ་དམ་ཆོས་བསྟན་བཅོས་ཆེན་པོ་མཛད། །ངེས་པའི་མཐར་ཐུག་དམ་པའི་ཐེ་ཚོམ་བཅད། །ལྟ་དང་སྒོམ་དང་སྤྱོད་པ་གཅིག་ཏུ་བསྟན། །ཆོས་ཀྱི་འཁོར་ལོ་སྒྱུར་མཛད་ཁྱོད་ཕྱག་འཚལ། །ཡངས་ཤིང་མཉམ་པའི་ས་ནི་རྣམ་པར་དག

།ཆོས་ཀྱི་རྒྱལ་པོས་སྲུངས་པས་འཚོ་བ་བདེ། །རྩི་ཏོག་རྒྱལ་པོས་བཅུད་ལེན་འགྲོ་བ་འཚོ། །ཕུན་སུམ་ཚོགས་པའི་དགོན་གནས་ཕྱག་འཚལ་ལོ། །འཇིག་རྟེན་མགོན་པོ་གནས་དེར་གཤེགས་པའི་ཚེ། །དྲི་ཟའི་རྒྱལ་པོ་ཟུར་ཕུད་ལྔ་པ་སོགས། །དཔག་མེད་གནོད་སྦྱིན་དུ་མས་མདུན་ནས་བསུ། །སྣང་སྲིད་དབང་དུ་སྡུད་མཛད་ཁྱོད་ཕྱག་འཚལ། །ཉི་མའི་གུང་ཡོལ་ནམ་ཕྱེད་བར་དུ་ནི། །འཁོར་ལོས་སྒྱུར་རྒྱལ་རི་དང་གླང་པོའི་གཟུགས། །སྟག་གི་མགོ་དང་གཟིག་དང་ནེའུ་ལེའི་མགོ། །དུ་མར་སྤྲུལ་ཞིང་ཐལ་སྦྱར་གུས་ཕྱག་འཚལ། །ཀུན་གྱིས་གཡོན་ནས་བསྐོར་ཞིང་མཆོད་པས་མཆོད། །ཐང་ལྷའི་མགོ་ལ་ནམ་མཁའ་ཁྱབ་པའི་གདུགས། །གདུགས་གཞན་དུ་མས་བར་སྣང་མཛེས་པར་བྱས། །ལྷ་རྫས་མཆོད་པས་མཆོད་ལ་ཕྱག་འཚལ་ལོ། །གནས་ཀྱི་དམ་པ་སྨྱོ་འབྲོག་མ་བར་དུ། །ཆོས་ཀྱི་རྗེ་དེ་ཐུགས་རྗེའི་དབང་གིས་བྱོན། །ས་དང་རི་དང་ཕྱོགས་རྣམས་གཡོ་བར་མཛད། །ངོ་མཚར་རྨད་བྱུང་ཁྱོད་ལ་ཕྱག་འཚལ་ལོ། །སྣ་ཚོགས་ལྟ་དང་ལྟ་ངན་འཛིན་པའི་ཚོགས། །གཏི་མུག་མུན་པའི་ཐིབས་ཀྱིས་ནོན་པ་རྣམས། །རྟེན་ཅིང་འབྲེལ་འབྱུང་ཟབ་མོའི་འཁོར་ལོ་ཡིས། །ཐེ་ཚོམ་གཅོད་མཛད་ཁྱོད་ལ་ཕྱག་འཚལ་ལོ། །དུས་ཀྱི་རྒྱལ་པོ་གྲོལ་ཚེས་བཅོ་ལྔ་ལ། །དམ་ཆོས་རྒྱལ་པོ་གསོ་སྦྱོང་སྙེམས་པའི་ཚེ། །ཚངས་པས་ཞབས་ལ་གཏུགས་ནས་གསོལ་བ་བཏབ། །ལྷ་ཡི་ལྷ་མཆོག་ཁྱོད་ལ་ཕྱག་འཚལ་ལོ། །རྣམ་འཕྲུལ་དཔག་མེད་ཐུགས་ཀྱི་དབུས་ནས་བཏོན། །ཉི་མའི་འོད་ཀྱིས་མུན་པའི་ཚོགས་འཇོམས་ལྟར། །ཡོན་ཏན་ཚོགས་ཀྱིས་གདུལ་བྱ་སྨིན་པར་མཛད། །མཁྱེན་པའི་ཡེ་ཤེས་རྒྱས་ལ་ཕྱག་འཚལ་ལོ། །བྱང་ཆུབ་སྙིང་པོ་དཔལ་གྱི་འབྲི་གུང་དུ། །གཟིམ་སྤྱིལ་ཆོས་ཁྲི་རྟ་འཆག་འབྲི་གུང་ཐང༌། །རྣམ་བཞིར་སྐུ་ཡི་བཀོད་པ་བཞི་བསྟན་ནས། །བསྡུ་བ་བཞིས་འདུལ་ཁྱོད་ལ་ཕྱག་འཚལ་ལོ། །རབ་འབྱམས་ཆོས་དབྱིངས་རྒྱལ་བའི་ཞིང་རྣམས་སུ། །དེ་སྙེད་སྐུ་ཡི་བཀོད་པ་སྟོན་མཛད་པ། །རྣམ་འཕྲུལ་མཐའ་ཡས་ཐོགས་པ་མི་མངའ་བའི། །ཀུན་བཟང་ཡངས་པའི་བདག་ཉིད་ཁྱོད་ལ་འདུད། །ཆོས་ཀྱི་དབྱིངས་དང་མཉམ་པར་ཐུགས་རྗེས་ཁྱབ། །ནམ་མཁའི་མཐའ་དང་མཉམ་པར་འཕྲིན་ལས་རྒྱས། །ཐོགས་པ་མེད་པའི་ཡེ་ཤེས་ཀུན་ལ་འཇུག

།བཏང་སྙོམས་རབ་སྤངས་བླ་མའི་ཞབས་ལ་འདུད། །སྒྲིབ་གསུམ་རབ་སྤངས་སྐུ་གསུམ་མངོན་དུ་གྱུར། །ནམ་མཁའི་རང་བཞིན་གདོད་ནས་རྣམ་པར་དག །བྱིན་བརླབས་རྨད་དུ་བྱུང་བ་འགྲོ་བའི་མགོན། །འཁོར་བ་འཇོམས་མཛད་དེ་ལ་ཕྱག་འཚལ་ལོ། །རིག་པའི་འབྱུང་གནས་བལ་ཡུལ་ཐིལ་དུ་ནི། །རིན་ཆེན་གསེར་གདུགས་བཞེངས་པར་གྱུར་པའི་ཚེ། །སྤྱན་རས་གཟིགས་དབང་འཇིག་རྟེན་མགོན་དུ་བསྟན། །བཀོད་པ་ཞལ་ཏ་སྟོན་མཛད་ཁྱོད་ཕྱག་འཚལ། །མཁྱེན་པའི་ཡེ་ཤེས་མཁས་པའི་སྐྱེས་བུ་ལ། །གྱང་དང་ཉི་འོད་བཞིན་དུ་འཆར་བར་མཛད། །མཁས་པའི་མི་ལ་མཁས་པའི་རིག་བྱེད་བཞིན། །ལེགས་པར་སྟོན་མཛད་ཁྱོད་ལ་ཕྱག་འཚལ་ལོ། །ཉོན་མོངས་སྤངས་པས་ནམ་ཡང་སྒྲིབ་པ་མེད། །ལྟ་བ་རྣམ་དག་སྤྱོད་པའི་ཡུལ་ལ་འཇུག །ངོ་བོ་ཉིད་སྐུ་ལྷུན་གྱིས་གྲུབ་པར་གནས། །རྟག་བརྟན་ཞི་བ་ཁྱོད་ལ་ཕྱག་འཚལ་ལོ། །དུས་གསུམ་འཁོར་འདས་ཤེས་བྱའི་དཀྱིལ་འཁོར་རྣམས། །སྤྲོས་མེད་འོད་གསལ་ཆེན་པོར་བྱང་ཆུབ་ཅིང༌། །སྤྲོས་པ་མ་ལུས་རང་བཞིན་ཉིད་ཀྱིས་དག །སྟོང་པ་ཉིད་སྐུ་ཁྱོད་ལ་ཕྱག་འཚལ་ལོ། །མ་ཆགས་པད་མ་ཅན་གྱི་ཞིང་ཁམས་སུ། །འགྲོ་མགོན་ཆེན་པོ་དེ་ཉིད་དེར་གཤེགས་ནས། །རྒྱལ་བའི་མཆོད་རྟེན་ཆེན་པོ་དེར་བརྩིགས་པའི། །རྫུ་འཕྲུལ་མཐའ་ཡས་ཁྱོད་ལ་ཕྱག་འཚལ་ལོ། །རབ་འབྱམས་ཆོས་དབྱིངས་རྒྱལ་བའི་ཞིང་རྣམས་སུ། །མཐའ་ཡས་མཆོད་རྟེན་རིང་སྲེལ་སྙིང་པོ་ཅན། །ཆོས་ཀྱི་དབྱིངས་དང་མཉམ་པར་དུ་མ་མཛད། །འགྲོ་བའི་རེ་བ་སྐོང་མཛད་ཁྱོད་ཕྱག་འཚལ། །ལྷ་ཡི་ལུས་ལྟར་རྣམ་མཛེས་དག་པའི་སྐུ། །འགྲོ་བས་ལྟ་བས་ངོམས་པ་མེད་པ་དང༌། །ཡན་ལག་དྲུག་ཅུར་ལྡན་པའི་གསུང་དང་ཐུགས། །མཐའ་ཡས་ཀུན་ཁྱབ་ཁྱོད་ལ་ཕྱག་འཚལ་ལོ། །དམ་པའི་སྙིང་པོ་བྱང་ཆུབ་སེམས་གཉིས་ཀྱི། །འཕྲིན་ལས་ནམ་མཁའ་མཉམ་པར་མཐའ་རྒྱས་པས། །འཁོར་བའི་མཐའ་དང་མཉམ་པར་ཀུན་ཏུ་ཁྱབ། །མཐའ་ཡས་སྤྱོད་མངའ་ཁྱོད་ལ་ཕྱག་འཚལ་ལོ། །འོག་མིན་གཉིས་པ་དཔལ་གྱི་འབྲི་གུང་དུ། །མཐའ་ཡས་འདུས་པ་རྒྱ་མཚོའི་དབུས་བཞུགས་ཚེ། །ཤཱཀྱའི་རྒྱལ་པོ་བྱམས་པ་སྤྱན་རས་གཟིགས། །རྒྱལ་བ་ཉིད་དུ་བསྟན་གྱུར་ཕྱག་འཚལ་ལོ། །མཐའ་མེད་སྔོན་གྱི་བསྐལ་པ་དཔག་མེད་དུ། །བདུད་བཏུལ་བྱང་ཆུབ་མཆོག་ཏུ་སངས་རྒྱས་ནས། །འཕྲིན་ལས་སྣ་ཚོགས་རྣམ་ཐར་དུ་མ་བསྟན། །ཞབས་ལ་འཁོར་ལོ་མཆོག་མངའ་ཁྱོད་ཕྱག་འཚལ། །འཁོར་འདས་ཆོས་རྣམས་རང་གི་སེམས་སུ་བསྟན། །རྒྱུ་འབྲས་རྟེན་འབྲེལ་ལས་ཀྱི་འབྲས་ཡིན་གསུངས། །སྐད་ཅིག་མ་ནི་དོན་གྱི་སྙིང་པོ་མཛད། །ཆོས་ཀྱི་བདག་ཉིད་ཁྱོད་ལ་ཕྱག་འཚལ་ལོ། །དགེ་དང་མི་དགེའི་གཤིས་ནི་འགྱུར་བ་མེད། །སོ་སོར་ངེས་པར་ཆོས་རྣམས་སྟོན་པར་མཛད། །གྲུབ་མཐའི་ཆོས་རྣམས་མ་ལུས་འདིར་འདུས་གསུངས། །ཆོས་ལ་མངའ་མཛད་ཁྱོད་ལ་ཕྱག་འཚལ་ལོ། །དུས་གསུམ་རྒྱལ་བའི་གདན་ས་རྒྱ་གར་དུ། །སྐད་ཅིག་ཉིད་གཤེགས་སྨན་གྱི་རྒྱལ་པོ་བཞེས། །འགྲོ་བའི་ནད་སེལ་མཆོག་གི་རྫུ་འཕྲུལ་མངའ། །དྲི་མེད་སྤྱན་ལྡན་དེ་ལ་ཕྱག་འཚལ་ལོ། །དྲུང་དུ་བསྡད་ཀྱང་མཐོང་བ་མེད་པར་སྟོན། །རྒྱང་དུ་གནས་ཀྱང་བག་ལ་ཉལ་རྣམས་མཁྱེན། །འགྲོ་བ་ཀུན་གྱི་ཁམས་དང་མཉམ་པར་འཇུག

།བརྗོད་མེད་བསམ་ལས་འདས་ལ་ཕྱག་འཚལ་ལོ། །དག་དང་མ་དག་གདུལ་བྱའི་སྣང་བ་ལ། །འདུལ་བྱེད་གནད་ཀྱི་རྟེན་འབྲེལ་སྣ་ཚོགས་སྟོན། །ཤིན་ཏུ་ཕྲ་བའི་ཆོས་རྣམས་ཐེ་ཚོམ་གཅོད། །རྡོ་རྗེ་ལྟ་བུ་ཁྱོད་ལ་ཕྱག་འཚལ་ལོ། །སྣ་ཚོགས་སྣང་བ་རང་གི་སེམས་སུ་བསྟན། །འཁོར་འདས་ཆོས་རྣམས་སེམས་ཀྱི་ཆོ་འཕྲུལ་ཞེས། །རང་བྱུང་ཆེན་པོའི་ངང་དུ་སྡུད་པར་མཛད། །སྣང་བ་དབང་དུ་སྡུད་ལ་ཕྱག་འཚལ་ལོ། །དུས་གསུམ་རྒྱལ་བའི་གདན་ས་རྡོ་རྗེ་གདན། །བསྟན་པའི་དགྲ་བོ་གར་ལོག་འཇིག་བྱེད་ཚེ། །རྟེན་འབྲེལ་མཐུ་དང་རྫུ་འཕྲུལ་སྟོབས་ཀྱིས་བཟློག །བསྟན་པའི་མངའ་བདག་ཁྱོད་ལ་ཕྱག་འཚལ་ལོ། །གནས་དེར་སྐུ་ནི་དགེ་སློང་ཉིད་དུ་བསྟན། །སྡིག་མཛུབ་མཛད་པས་དཔུང་གི་ཚོགས་རྣམས་བྲོས། །དཔུང་ཆེན་དེ་ཡང་བྲེད་ནས་ཕྱོགས་ཕྱོགས་བྱེར། །ནུས་པའི་མཐར་ཐུག་ཁྱོད་ལ་ཕྱག་འཚལ་ལོ། །དུས་གསུམ་རྒྱལ་བའི་འབྱུང་གནས་ཕྱོགས་དེར་ནི། །རྨད་བྱུང་ཆོ་འཕྲུལ་ཆེན་པོ་མཆོག་དེར་བསྟན། །མཆོད་རྟེན་ཆེན་པོ་དེ་ནི་བརྟན་པར་མཛད། །མི་གཡོ་རི་རབ་འདྲ་ལ་ཕྱག་འཚལ་ལོ། །ལུས་དང་སེམས་དང་སྣང་བའི་དངོས་པོ་རྣམས། །སྐད་ཅིག་མ་སྟེ་བསམ་པའི་རང་གཟུགས་ཡིན། །རང་སེམས་དག་ན་ལུས་དང་སྣང་བ་དག །ཆོས་རྣམས་རྟེན་འབྲེལ་སྟོན་མཛད་ཁྱོད་ཕྱག་འཚལ། །དཔལ་ལྡན་ཕག་མོ་གྲུ་ཡི་ནགས་ཚལ་ན། །བཞུགས་ཚེ་ཨུ་རྒྱན་མཁའ་འགྲོ་མ་རྣམས་ཀྱིས། །སྤྱན་དྲངས་གཤེགས་པར་ཞུས་པར་གྱུར་པའི་ཚེ། །ཏིང་འཛིན་སྟོབས་ཀྱིས་བཟློག་མཛད་ཁྱོད་ཕྱག་འཚལ། །ཉི་ཤུ་རྩ་བཞིའི་གནས་ན་གནས་གྱུར་པའི། །དཔའ་བོ་མཁའ་འགྲོ་ལྷར་བཅས་འཇིག་རྟེན་རྣམས། །ཏིང་འཛིན་གནད་ཀྱིས་དབང་དུ་སྡུད་མཛད་པའི། །བདེ་ཆེན་རྒྱལ་པོ་བཅོམ་ལྡན་ཕྱག་འཚལ་ལོ། །ཏིང་འཛིན་སྟོབས་ནི་ཐ་དད་དུ་མ་ཡིས། །དེ་ལས་སྐྱེས་པའི་འཁོར་འདས་དུ་མ་རྣམས། །སྲོག་གི་སྙིང་པོའི་གནད་ནས་བསྐུལ་བར་མཛད། །འཁོར་འདས་བདག་པོ་ཁྱོད་ལ་ཕྱག་འཚལ་ལོ། །དགའ་བཞི་རོལ་པའི་ཏིང་འཛིན་སྟོབས་མཆོག་གིས། །མཁའ་འགྲོའི་དབང་ཕྱུག་གནད་ནས་བསྐུལ་བར་མཛད། །གསང་སྔགས་ཐེག་པའི་ཆོས་རྣམས་འདིར་འདུས་གསུངས། །སྔགས་མཆོག་སྔགས་བདག་དེ་ལ་ཕྱག་འཚལ་ལོ། །བྱང་གི་ཕྱོགས་སུ་སྡེ་གཉིས་མ་མཐུན་ནས། །སྤྱན་དྲངས་བྱོན་པར་ཞུས་པའི་དུས་ཀྱི་ཚེ། །ཞལ་གྱིས་བཞེས་ནས་མཁའ་ལ་ཆུ་གདུགས་བྱོན། །རྩོད་པ་ཞི་མཛད་དེ་ལ་ཕྱག་འཚལ་ལོ། །ཆགས་སྡང་དག་གིས་ཕན་ཚུན་རྩོད་པ་རྣམས། །བྱམས་པའི་སྟོབས་ཀྱིས་རབ་ཏུ་ཞི་བར་མཛད། །མཐུན་པའི་རྒྱལ་པོ་ནད་ལ་སྨན་བཞིན་ཏེ། །འགྲོ་བ་ཀུན་ལ་སྙོམས་མཛད་ཁྱོད་ཕྱག་འཚལ། །རྟེན་འབྲེལ་ཕྱིན་ཅི་ལོག་པའི་རྒྱུ་འབྲས་ཀྱིས། །རྩོད་དང་འཁྲུག་པ་འགྲོ་བ་རྣམས་ལ་འབྱུང༌། །ཡང་དག་རྟེན་འབྲེལ་སྟོབས་ཀྱིས་འཇོམས་མཛད་པ། །མཐའ་བརྒྱད་སྐྱོན་མེད་ཁྱོད་ལ་ཕྱག་འཚལ་ལོ། །སྤྲོས་མཻད་སྤྲོས་བྲལ་སྤྲོས་པ་ཀུན་ལས་འདས། །ནམ་མཁའི་རང་བཞིན་གདོད་ནས་རྣམ་པར་དག

།མ་སྐྱེས་སྐྱེ་བ་མེད་དེ་བློ་ལས་འདས། །རྣམ་དག་ནམ་མཁའི་ངོ་བོ་ཁྱོད་ཕྱག་འཚལ། །བྱང་ཕྱོགས་ནས་བྱོན་སེ་རི་རོང་གཤེགས་ཚེ། །སྤྱན་འདྲེན་མང་པོས་མཐའ་བསྐོར་སྒུག་པ་ན། །ཆས་བསྒྱུར་རླུང་གི་དཀྱིལ་འཁོར་ཉིད་དུ་མཛད། །ཐོགས་མེད་གཟུང་དུ་མེད་ལ་ཕྱག་འཚལ་ལོ། །ནམ་མཁའ་ལྟ་བུར་སུས་ཀྱང་མཐོང་བ་མེད། །རླུང་དམར་བཞིན་དུ་ཆགས་པ་མེད་པར་རྒྱུ། །ཡིད་ཀྱི་ཡུལ་ལས་འདས་པས་དེ་རྣམས་རེངས། །བལྟར་མེད་མཐོང་དུ་མེད་ལ་ཕྱག་འཚལ་ལོ། །ཆོས་རྣམས་ཐམས་ཅད་ནམ་མཁའི་ངོ་བོར་བསྟན། །སྣ་ཚོགས་རྟོག་པ་རང་རིག་ངང་དུ་དག །དེ་ལ་གང་གིས་མཐོང་དང་གཟུང་བར་ནུས། །ནམ་མཁའི་སྐུ་མངའ་དེ་ལ་ཕྱག་འཚལ་ལོ། །ས་ཡི་ཕྱོགས་དེར་འགྲོ་རྣམས་ངོ་མཚར་སྐྱེས། །འཇིག་རྟེན་ཁམས་སུ་རྒྱལ་བའི་བསྟན་པ་བཞག །ངོ་མཚར་རྨད་བྱུང་ཆོ་འཕྲུལ་མཆོག་དེར་བསྟན། །བདེ་སྐྱིད་འབྱུང་གནས་དེ་ལ་ཕྱག་འཚལ་ལོ། །སྐུ་དེས་འདུལ་བའི་གདུལ་བྱ་མ་ལུས་རྣམས། །དཔག་མེད་ཆོ་འཕྲུལ་རྣམ་པ་དུ་མས་བཏུལ། །བུད་ཤིང་ཟད་ནས་མེ་ཡང་ཟད་པ་བཞིན། །རྟག་པའི་དབྱིངས་སུ་གཤེགས་མཛད་ཁྱོད་ཕྱག་འཚལ། །གཙང་བདག་བདེ་དང་རྟག་པའི་སྐུ་ཐོབ་ཅིང༌། །མཐའ་ཡས་དཔག་མེད་ཆོ་འཕྲུལ་མཆོག་དེར་བསྟན། །མཁའ་ལ་དུང་དང་མེ་ཏོག་རིང་བསྲེལ་ཆར། །ལྷ་རྣམས་ཀྱིས་ཕབ་ཁྱོད་ལ་ཕྱག་འཚལ་ལོ། །སྟེང་གི་མཁའ་ལ་འཇའ་ཡི་བླ་རེ་བྲེས། །ཉི་མ་གཉིས་ཤར་ས་ཡང་རྣམ་པར་གཡོས། །སྐུ་ཡི་རྣམ་འཕྲུལ་དཔག་མེད་ཀུན་ཏུ་བསྟན། །རྟག་པའི་སྐུ་ཐོབ་མགོན་པོ་ཁྱོད་ཕྱག་འཚལ། །ཕྱོགས་བཅུའི་ཞིང་དུ་རྒྱལ་བའི་སྲས་རྣམས་དང༌། །དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས། །མཆོད་སྤྲིན་རྒྱ་མཚོས་ཀུན་ནས་མཆོད་པར་བྱེད། །རྟག་བརྟན་མི་འགྱུར་སྐུ་བརྙེས་ཁྱོད་ཕྱག་འཚལ། །འཇིག་རྟེན་མགོན་པོ་ཆོས་རྗེ་རིན་ཆེན་གྱི། །རྨད་དུ་བྱུང་བའི་རྣམ་ཐར་བཅོ་བརྒྱད་འདི། །འགྲོ་བ་གང་གིས་མཐོང་དང་ཐོས་པ་རྣམས། །ཐམས་ཅད་མཁྱེན་པ་དེ་དང་དབྱེར་མེད་ཤོག

།

རྒྱ་མཚོ་ཆེན་པོ་ལས་ཆུའི་ཐིགས་པ་གཅིག་སྐྲའི་རྩེ་མོས་བླངས་པ་དང་འདྲ་བར་བརྗོད་པ་ཡི། རྣམ་པར་ཐར་པ་བཅོ་བརྒྱད་པ་ཞེས་བྱ་བ་ཤཱཀྱའི་དགེ་སློང་གདན་ས་བས་སྦྱར་བ་རྫོགས་སོ།། །། དད་དང་ཐོས་དང་བསགས་པ་ཡིས། །བླ་མ་རིན་ཆེན་མཉེས་པར་བྱས། །ཕག་མོ་གྲུ་ཡི་ནགས་ཁྲོད་དུ། །སྒྲུབ་པའི་རྒྱལ་མཚན་བཙུགས་གྱུར་པའི། །ཨ་ཁུ་སྟོན་པ་མང་ཀར་བས། །ལྡོམ་བུ་བདག་ལ་ཞུས་པ་ཡི། །དགེ་བ་དྲི་མེད་ཟླ་འདྲ་འདིས། །འགྲོ་རྣམས་བྱང་ཆུབ་ཐོབ་པར་ཤོག །འཕགས་པའི་དབྱངས་ཀྱིས་བསྙད་པ། ཚིགས་སུ་བཅད་པ་བདུན་ཅུ་རྩ་གསུམ་པ་ཞེས་བྱ་བ་རྫོགས་སོ།། །། ༠༢༽ ༄། །ཆོས་རྗེ་འཇིག་རྟེན་གསུམ་མགོན་ལ་བསྟོད་པ་དུས་གསུམ་མཁའ་མཉམ་མ།། ཨོཾ་སྭསྟི། དུས་གསུམ་ཀུན་དང་ནམ་མཁའ་མཉམ་པའི་སྐུ། །འགྲོ་བས་བལྟ་བས་མི་ངོམས་ཚངས་དབྱངས་ལྟར། །ལྷ་ལུས་ཡིད་འོང་སྡུག་གུ་ཟིལ་དུ་བརླག །འགྱུར་མེད་རྡོ་རྗེའི་སྐུ་ལ་ཕྱག་འཚལ་ལོ། །ཟབ་ཅིང་ཡངས་པ་རྒྱ་མཚོ་ལྟ་བུའི་གསུང༌། །ཡན་ལག་དྲུག་ཅུར་ལྡན་པའི་སྙན་གསུང་བ། །ལྷ་དང་མི་དང་གནོད་སྦྱིན་ཀླུ་རྣམས་ཀྱི། །སྒྲ་རྣམས་ཀུན་ཏུ་ཆོས་སྟོན་ཁྱོད་ཕྱག་འཚལ། །ཐུགས་ནི་སྤྲོས་བྲལ་ནམ་མཁའ་ལྟ་བུ་ལ། །དུས་གསུམ་འཁོར་འདས་ཆོས་རྣམས་མ་ལུས་པ། །དབྱེར་མེད་འོད་གསལ་ཆེན་པོར་བྱང་ཆུབ་པ། །ལྟ་བའི་མུན་བྲལ་ཁྱོད་ལ་ཕྱག་འཚལ་ལོ། །སྐུ་གསུང་ཐུགས་དང་ཡོན་ཏན་འཕྲིན་ལས་ཀྱིས། །འཁོར་བ་ཇི་སྲིད་འགྲོ་རྣམས་འདྲེན་མཛད་ཅིང༌། །ཉེས་པའི་ཚོགས་འཇོམས་ཐུགས་རྗེའི་བདག་ཉིད་ཅན། །ཡོན་ཏན་མཐའ་ཡས་འཇིག་རྟེན་མགོན་པོ་བྱོན། །སྐུ་ཚད་རིན་པོ་ཆེ་བྱོན་དུས་སུ་བསྟོད་པའོ།། །། ༠༣༽ ༄། །བཅོམ་ལྡན་འདས་མགོན་པོ་ཚེ་དཔག་མེད་ལ་བསྟོད་པ།། ཨོཾ་སྭསྟི། །རྣམ་དག་སྨོན་ལམ་སྟོབས་ལས་ལེགས་གྲུབ་སྐུ། །ཡོན་ཏན་མཐའ་ཡས་བསོད་ནམས་མཚན་གྱིས་བརྒྱན། །བདེ་ལྡན་ཞིང་དུ་མངོན་པར་བྱང་ཆུབ་པ། །ཚེ་དང་ཡེ་ཤེས་དཔག་མེད་ཕྱག་འཚལ་ལོ། །སྲིད་ཞི་སྐྱོན་བྲལ་རྣམ་དག་ཕུན་ཚོགས་ལྔ། །ཁྱད་འཕགས་ཞིང་མཆོག་ཀུན་གྱིས་བསྟོད་པའི་གནས། །དྲི་མེད་རྒྱལ་བའི་འོད་ལ་སྒྲིབ་མི་མངའ། །བདེ་གཤེགས་སྣང་བ་མཐའ་ཡས་ཕྱག་འཚལ་ལོ། །ནུབ་ཕྱོགས་རྒྱལ་བའི་དཀྱིལ་འཁོར་བླ་མེད་ཞིང༌། །གཙང་ཡངས་མཛེས་དང་དྲི་ཞིམ་བདེ་བ་དང༌། །ཡིད་འོང་རིན་ཆེན་སྣ་ཚོགས་ལྗོན་པས་བརྒྱན། །འདྲེན་པ་འོད་དཔག་མེད་ལ་ཕྱག་འཚལ་ལོ། །བདེ་ལྡན་ཞིང་གི་རྒྱན་དང་ཡོན་ཏན་དང༌། །བཀོད་པ་སྐུ་ཚེའི་འོད་ནི་དཔག་མེད་དེ། །རྒྱལ་དེ་ཆོས་རྗེ་ཉིད་ལས་གཞན་མ་མཆིས། །དྲང་སྲོང་འོད་དཔག་མེད་ཞབས་སྤྱི་བོས་འདུད། །རིན་ཆེན་སྣ་ཚོགས་ལས་གྲུབ་བདེ་གཤེགས་སྐུ། །ཕྱི་ནང་རྟེན་དང་མཆོད་པའི་བྱེ་བྲག་ཚོགས། །འདིས་མཚོན་བསོད་ནམས་ཕུང་པོས་བདེ་ལྡན་དུ། །པད་མ་ལས་སྐྱེས་དགེ་སློང་གྱུར་ནས་ཀྱང༌། །ཆོས་རྗེ་འོད་དཔག་མེད་པ་མཐོང་འགྱུར་ཞིང༌། །མྱུར་དུ་བྱང་ཆུབ་ལུང་བསྟན་ཐོབ་པར་ཤོག། །།

༠༤༽ ༄། །སྟོན་པའི་རྒྱལ་ཚབ་དམ་པ་རྗེ་བཙུན་བྱམས་མགོན་ལ་བསྟོད་པ།། ཨོཾསྭསྟི། རྒྱལ་ཚབ་དབང་ཐོབ་ཉོན་མོངས་སྐྱོན་མི་མངའ། །ཕྱོགས་བཅུའི་ཞིང་དུ་རྣམ་ཐར་དཔག་མེད་ཀྱིས། །འགྲོ་བ་མ་ལུས་བླ་མེད་ལ་འགོད་པའི། །བྱམས་ཆེན་རྒྱལ་བ་དེ་ལ་ཕྱག་འཚལ་ལོ། །བརྩེ་བའི་བདག་ཉིད་དུས་གསུམ་འགྲོ་ཀུན་སྐྱོབ། །སེམས་ཅན་ཀུན་ལ་ཐུགས་རྗེ་མཆོག་མངའ་བ། །དུག་གསུམ་སྒྲིབ་སེལ་སྨན་པའི་མཆོག་གྱུར་པ། །དགའ་ལྡན་དབང་པོ་དེ་ལ་སྐྱབས་སུ་མཆི། །འཇིག་རྟེན་གསུམ་མགོན་མ་ཕམ་ཆོས་ཀྱི་རྗེ། །མཚན་གྱི་འཁོར་ལོས་ལྷར་བཅས་འཇིག་རྟེན་ཀུན། །གང་གིས་མི་ལྡོག་ས་ལ་འགོད་མཛད་པ། །རྣམ་ཡངས་ཀུན་བཟང་རྣམ་ཐར་ཁྱོད་ཕྱག་འཚལ། །གང་གིས་སྐྱེ་འཆི་ན་རྒ་ཀུན་བཅོམ་ཞིང༌། །ཐེ་ཚོམ་དྲྭ་བ་མཐའ་གཉིས་ལས་འདས་པ། །སྲིད་གསུམ་འབྲོག་དགོན་མུན་ནག་ཐིབས་པོ་ལས། །སྣང་བྱེད་སྒྲོན་མེ་ཆེན་པོ་ཁྱོད་ཕྱག་འཚལ། །བསྐལ་པ་སྟོང་དུ་ཁྱོད་མཐོང་ཐོས་དཀའ་བ། །མི་ཕམ་ཐུབ་དབང་ཡོན་ཏན་རྒྱ་མཚོའི་གནས། །ལུས་ཅན་ཀུན་གྱི་ཉོན་མོངས་མ་ལུས་འཇོམས། །མཐའ་ཡས་སྤྱོད་མངའ་ཁྱོད་ལ་ཕྱག་འཚལ་ལོ། །ཁྱོད་སྤྱོད་དཔག་མེད་རྒྱལ་སྲས་ནོར་བཟང་ལ། །སྣང་མཛད་རྒྱན་གྱི་སྙིང་པོ་ཁང་བཟང་གི། །གཡའ་བྲལ་མེ་ལོང་དཀྱིལ་འཁོར་རྣམ་དག་ལྟར། །མ་ལུས་རྣམ་ཐར་ཀུན་བསྟན་ཁྱོད་ཕྱག་འཚལ། །འགྲོ་ཀུན་སྐྱབས་གྱུར་ཐུགས་རྗེའི་བདག་ཉིད་ཅན། །འཇིག་རྟེན་གསུམ་མགོན་དུས་གསུམ་རྒྱལ་བའི་མཆོག །འགྲོ་བ་མ་ལུས་སྐྱོབ་པའི་སྐྱབས་གཅིག་པུ། །སྒྲིབ་པའི་བུད་ཤིང་སྲེག་མཛད་ཁྱོད་ཕྱག་འཚལ། །ལྷ་ཡི་བླ་མ་བཅོམ་ལྡན་ཐུགས་རྗེ་ཅན། །མི་ཟད་རྒྱན་གྱི་འཁོར་ལོའི་འཕྲིན་ལས་ཀྱིས། །དམུས་ལོང་ལྟ་བུའི་མིག་བྲལ་འགྲོ་བ་ལ། །བྱང་ཆུབ་སེམས་གཉིས་དབྱེར་མེད་རྟག་པ་ཡི། །ཚུལ་འདི་སྟོན་མཛད་བཅོམ་ལྡན་ཁྱོད་ཕྱག་འཚལ། །ནམ་མཁའ་ལྟ་བུར་རབ་ཡངས་ཡོན་ཏན་གཏེར། །རྒྱལ་བ་བྱམས་པ་ཞེས་བྱར་རབ་གྲགས་པ། །བྱང་ཆུབ་རྣམ་གསུམ་འབྱུང་ཁུངས་རིན་པོ་ཆེ། །ལྷ་མིའི་སྟོན་པ་དེ་ལ་སྐྱབས་སུ་མཆྀ། །བརྟེན་མེད་གནས་མེད་ཆོས་རྣམས་ཀུན་ལ་ནི། །སྤྲོས་མེད་རྣམ་ཐར་སྒོ་གསུམ་ལ་གནས་པ། །སྟོང་དང་མི་སྟོང་སྤྲོས་པ་ཀུན་ལས་འདས། །སྐུ་གསུམ་དབྱེར་མེད་བཅོམ་ལྡན་ཁྱོད་ཕྱག་འཚལ། །དེ་ལྟར་ཡོན་ཏན་མཐའ་ཡས་བྱམས་མགོན་ལ། །བདག་གིས་དེང་བསྟོད་བསོད་ནམས་གང་ཡིན་དེས། །འགྲོ་བའི་ཉེས་ཚོགས་ཕུང་པོ་རྣམས་བཅོམ་ནས། །སེམས་ཅན་ཀུན་གྱིས་བྱང་ཆུབ་ཐོབ་པར་ཤོག

།བཅོམ་ལྡན་འདས་མགོན་པོ་བྱམས་པ་ལ་ཤཱཀྱའི་དགེ་སློང་གྲགས་པ་འབྱུང་གནས་ཀྱིས་བསྟོད་པ། ཤོ་ལོ་ཀ་བཅུ་གཅིག་པ་རྫོགས་སོ།། །། ༠༥༽ ༄། །རྒྱལ་ཀུན་མཁྱེན་བརྩེའི་བདག་ཉིད་རྗེ་བཙུན་འཇམ་དབྱངས་ལ་བསྟོད་པ།། ཨོཾ་སྭསྟི། །ནམ་མཁའི་མཐའ་མཉམ་འགྲོ་བ་མ་ལུས་ཀྱི། །སྐྱབས་གཅིག་བརྩེ་ཆེན་རྒྱལ་པོ་ཆོས་ཀྱི་རྗེ། །འཁོར་འདས་ཡོན་ཏན་མ་ལུས་འབྱུང་བའི་གནས། །དུས་གསུམ་བདག་ཉིད་སྐྱོབས་པ་འཇམ་དབྱངས་ལ། །རབ་ཏུ་བདག་གི་སྙིང་ནི་རྣམ་གཡོས་ཏེ། །དེ་རིང་ནས་བཟུང་ཁྱོད་ལ་སྐྱབས་སུ་མཆི། །སྐྱོབས་པ་བདག་ཅག་འགྲོ་བ་མ་ལུས་རྣམས། །སྲིད་པའི་རྒྱ་མཚོ་ཆེན་པོ་ལས་བསྒྲལ་ནས། །ཡོན་ཏན་རྒྱལ་བའི་བང་མཛོད་ཐོབ་མཛད་གསོལ། །བྱང་ཆུབ་སེམས་གཉིས་དབྱེར་མེད་རྩ་བ་ཅན། །ཚད་མེད་བཞི་ཡི་ཡལ་ག་སྡོང་པོས་བརྒྱན། །བྱང་ཆུབ་ཕྱོགས་ཀྱི་ཆོས་རྣམས་ལོ་འདབ་རྒྱས། །སྲིད་གསུམ་ཉོན་མོངས་རྣམ་དག་འབྲས་བུ་ཅན། །ཡོན་ཏན་ལྗོན་ཤིང་དུག་གསུམ་ཚད་པ་ལས། །བསྡུ་དངོས་བཞི་ཡི་བསིལ་བའི་གྲིབ་མ་ཅན། །འཁོར་བའི་དགོན་པར་དུབ་པའི་འགྲོ་བ་ལ། །རབ་ཏུ་དབུགས་འབྱིན་མཛད་པའི་མགོན་པོ་ཁྱོད། །དུས་གསུམ་རྒྱལ་བའི་ཞིང་རྣམས་མ་ལུས་པར། །མཚན་གྱི་འཁོར་ལོས་བྱིན་གྱིས་རློབས་མཛད་པས། །འགྲོ་བའི་ཉོན་མོངས་མ་ལུས་འཇོམས་མཛད་པ། །ཐུགས་རྗེའི་བདག་ཉིད་ཅན་ལ་ཕྱག་འཚལ་ལོ། །རྒྱལ་བའི་སྲས་མཆོག་ས་བཅུའི་མགོན་རྣམས་ཀྱིས། །སྐྱོབ་པ་ཁྱོད་ཀྱི་ཞབས་པད་ལ་བཏུད་ཅིང༌། །ཕྱོགས་བཅུའི་ཞིང་དུ་རྒྱལ་བ་རྣམས་ཀྱི་ནི། །གཏམ་གྱི་སྐྱེས་བུ་ཁྱོད་ལ་གུས་ཕྱག་འཚལ། །ལྷ་དང་མི་དང་ལྷ་མིན་དུ་མས་ནི། །རྟག་ཏུ་བསྟོད་ཅིང་གུས་པས་ཕུ་དུད་བྱེད། །ཚངས་དབང་རྒྱལ་པོའི་ཅོད་པན་གེ་སར་གྱི། །མྱུ་གུས་རྟག་ཏུ་ཞབས་ལ་བཏུད་གྱུར་པ། །ཁྱོད་ལ་བདག་ཅག་འགྲོ་བ་མ་ལུས་རྣམས། །གུས་པའི་ཡིད་ཀྱིས་དུས་རྣམས་ཀུན་ཏུ་ནི། །དྲང་སྲོང་ཆེན་པོ་ཁྱོད་ལ་བདག་ཅག་རྣམས། །དུས་རྣམ་ཀུན་ཏུ་ཕྱག་འཚལ་སྐྱབས་སུ་མཆི། །དུས་གསུམ་རྒྱལ་བ་དུ་མའི་བླ་མ་སྟེ། །ནམ་མཁའ་མཉམ་པར་ཁྱབ་པའི་བདག་ཉིད་སྐུ། །སྐྱོབ་པ་ཁྱོད་དང་མཉམ་མེད་ལྟ་ཅི་སྨོས། །ཐུབ་དབང་གཞོན་ནུའི་ཆ་ལུགས་ཅན་ལ་འདུད། །སྐུ་གསུམ་ཡོན་ཏན་འཕྲིན་ལས་རྒྱུན་མི་ཆད། །ཐུགས་རྗེའི་བདག་ཉིད་མགོན་པོ་འཇམ་དབྱངས་ལ། །བདག་གིས་དེ་བསྟོད་བསོད་ནམས་གང་ཡིན་དེས། །འགྲོ་རྣམས་བླ་མེད་བྱང་ཆུབ་མྱུར་ཐོབ་ཤོག། །།

༠༦༽ ༄། །རྗེ་བཙུན་གསང་བདག་གི་བསྟོད་པ་གྲགས་དབང་ཕྱུག་གིས་ཞུས་པ།། ཨོཾ་སྭསྟི། དུས་གསུམ་སངས་རྒྱས་ཐམས་ཅད་ཀྱི། །ཚད་མེད་ཐུགས་རྗེ་ཆེན་པོ་ལས། །བྱུང་བའི་དཔལ་ལྡན་རྡོ་རྗེ་འཆང༌། །མཉམ་མེད་བླ་མ་ཁྱོད་ཕྱག་འཚལ། །ལས་དང་ཉོན་མོངས་ཤེས་བྱ་ཡི། །སྒྲིབ་པ་རྣམ་གསུམ་སྤངས་ནས་ཀྱང༌། །བྱང་ཆུབ་མཆོག་ཏུ་སངས་རྒྱས་པའི། །དཔལ་ལྡན་ཕྱག་ན་རྡོ་རྗེ་ལ། །གུས་པས་ཕྱག་འཚལ་སྐྱབས་སུ་མཆི། །འཁོར་དང་མྱ་ངན་འདས་པ་ཡི། །བདག་གྱུར་དཔལ་ལྡན་རྡོ་རྗེ་འཆང༌། །འཁོར་འདས་ཀུན་གྱི་སྐྱབས་གཅིག་པོ། །གསང་བའི་བདག་ལ་སྐྱབས་སུ་མཆི། །བདུད་དང་བགེགས་དང་བར་ཆད་རྣམས། །རྡོ་རྗེ་རབ་ཏུ་འབར་བ་ཡིས། །རྡུལ་དུ་གཏོང་བར་མཛད་པ་ཡི། །བགེགས་འཇོམས་ཁྱེད་ལ་སྐྱབས་སུ་མཆི། །མཐོང་ཐོས་དྲན་པ་ཙམ་གྱིས་ཀྱང༌། །བགེགས་རྣམས་ཐམས་ཅད་བརྒྱལ་བར་འགྱུར། །རི་རབ་རྡུལ་དུ་བརླག་པར་མཛད། །སྡུག་བསྔལ་འཇོམས་མཛད་སྐྱབས་སུ་མཆི། །ཧཱུྂ་རྡོ་རྗེ་འཛིན་པ་ཆོས་ཀྱི་རྗེ། །རྐན་བརྡབས་འཇིག་རྟེན་སྐྲག་པར་མཛད། །གཟིགས་པས་རྒྱ་མཚོ་སྐེམ་མཛད་པའི། །དྲག་པོའི་དབང་ཕྱུག་ཁྱོད་ཕྱག་འཚལ། ཧཱུྃ ཞི་རྒྱས་དབང་དྲག་རྣམ་བཞི་ཡིས། །ནམ་མཁའ་མཉམ་པའི་སེམས་ཅན་རྣམས། །སྐྱོན་དག་ཡོན་ཏན་རྫོགས་མཛད་པའི། །ཐུགས་རྗེའི་བདག་ཉིད་སྐྱབས་སུ་མཆི། །ཧཱུྂ། བྱམས་དང་སྙིང་རྗེ་བྱང་སེམས་ཀྱི། །ཞི་བའི་ལས་ཀྱིས་འདུལ་བར་མཛད། །འཁྲུག་དང་ཁྲོ་དང་རྔམ་པ་ཡི། །དྲག་པོས་འདུལ་མཛད་སྐྱབས་སུ་མཆི། ཧཱུྂ། འདས་དང་མ་བྱོན་ད་ལྟར་དང༌། །དུས་གསུམ་སངས་རྒྱས་ཐམས་ཅད་ཀྱི། །མཛོད་འཛིན་རྡོ་རྗེ་འཛིན་པ་ཁྱོད། །ཐུགས་རྗེ་ཅན་ལ་སྐྱབས་སུ་མཆི། །ཧཱུྂ། ལྷ་དང་བཅས་པའི་འཇིག་རྟེན་རྣམས། །ཚད་མེད་སྙིང་རྗེས་དབང་དུ་སྡུད། །སྲོག་གི་སྙིང་པོ་འཆང་བར་མཛད། །ཐབས་མཁས་ཐུགས་རྗེ་ཅན་ཕྱག་འཚལ། །ཧཱུྂ། ནམ་མཁའ་མཉམ་པའི་འཇིག་རྟེན་དུ། །ཁྲོ་དང་རྔམ་དང་བཞད་པ་དང༌། །ཐུགས་རྗེ་ངོ་མཚར་རྨད་བྱུང་སོགས། །ཉམས་དགུས་འདུལ་མཛད་སྐྱབས་སུ་མཆི། །ཧཱུྂ།

ཨ་ལ་ལ་ཞེས་བཞེད་པ་དང༌། །ཧཱུྂ། ཧཱུྂ་ཛ་ཛ་རབ་འབར་བས། །རྣལ་འབྱོར་གནོད་པ་རྡུལ་དུ་རློག །རབ་འཇིགས་འབར་ལ་སྐྱབས་སུ་མཆི། །ཧཱུྂ། བདག་ཅག་གསོལ་བ་འདེབས་པ་ཡི། །ནད་དང་གནོད་པ་སྡུག་བསྔལ་རྣམས། །མ་ལུས་མཐའ་དག་ཞི་མཛད་གསོལ། །སྐྱོབ་མཛད་ཁྱོད་ལ་སྐྱབས་སུ་མཆི། །ཧཱུྂ། འཇིགས་པ་ཀུན་ལས་བསྐྱབ་ཏུ་གསོལ། །འཇིགས་མེད་དཔའ་བའི་གདེང་ཐོབ་སྟེ། །སྲིད་གསུམ་བདག་པོ་ཁྱོད་ལ་ནི། །ཕྱག་འཚལ་གུས་པས་སྐྱབས་སུ་མཆི། །སྐྱོབས་ཤིག་སྐྱོབས་ཤིག་བསྐྱབ་ཏུ་གསོལ། །ཕྱི་བཞིན་འབྲང་བའི་དགེ་སྦྱོང་ནི། །གྲགས་པའི་དབང་ཕྱུག་ཉེ་གནས་ཀྱིས། །ལྡོམ་བུ་བདག་ལ་ཞུས་པ་ཡི། །དྲི་མེད་དགེ་བའི་རྩ་བ་འདིས། །རྡོ་རྗེ་འཛིན་པ་ཐོབ་པར་ཤོག། །། ༠༧༽ ༄། །སློབ་དཔོན་ཆེན་པོ་འཕགས་པ་ལ་བསྟོད་པ་ནོར་བུ་རིན་པོ་ཆེའི་ཕྲེང་བ།། ཨོཾ་སྭ་སྟི། དུས་གསུམ་རྒྱལ་བའི་ངོ་བོ་ཆོས་ཀྱི་རྗེ། །ལྷུན་གྲུབ་འདུས་མ་བྱས་པའི་འཕྲིན་ལས་ཀྱིས། །བརྩེ་བ་ཆེན་པོས་འགྲོ་རྣམས་འདྲེན་མཛད་པ། །ཐུབ་མཆོག་འཕགས་པ་དེ་ལ་གུས་ཕྱག་འཚལ། །ཡང་དག་ཡེ་ཤེས་དམ་པ་ཆོས་ཀྱི་སྐུ། །གཟུང་འཛིན་འཁོར་བའི་སྡུག་བསྔལ་མ་ལུས་རྣམས། །ངོ་བོ་དབྱེར་མེད་ནམ་མཁའ་ལྟ་བུར་བསྟན། །འཁཽར་འདས་མཉམ་ཉིད་ཆོས་སྐུ་ཁྱོད་ཕྱག་འཚལ། །འཇུག་སེམས་སྡོམ་པའི་བདག་ཉིད་རྒྱུ་དེ་ལས། །འབྲས་བུ་ལོངས་སྐུ་ནམ་མཁའ་དང་མཉམ་བརྙེས། །རྣམ་དག་ས་བཅུའི་མགོན་པོ་ཐམས་ཅད་ཀྱིས། །མཐོང་བས་སྒྲོ་འདོགས་གཅོད་མཛད་ཁྱོད་ཕྱག་འཚལ། །སྨོན་སེམས་རིན་ཆེན་དེ་བསྐྱེད་འབྲས་བུ་ལས། །ཐུབ་པའི་སྤྲུལ་སྐུ་མཐའ་མེད་ནམ་མཁའ་མཉམ། །གང་ལ་གང་འདུལ་དེ་ལ་དེ་སྟོན་པ། །མཐའ་མེད་འགྲོ་བའི་དོན་མཛད་ཁྱོད་ཕྱག་འཚལ། །ཆོས་ཀྱི་སྐུ་ལས་གཞན་པ་མེད་པའི་ཕྱིར། །གཟུགས་སྐུ་གཉིས་ཀྱིས་འཁོར་བ་མ་སྟོངས་པར། །མི་ཟད་རྒྱན་གྱི་འཁོར་ལོའི་མཛོད་རྣམས་ཀྱིས། །འགྲོ་བ་འདུལ་མཛད་འཕགས་པའི་ཞབས་པད་འདུད། །གཏི་མུག་ལས་བྱུང་ཉོན་མོངས་དུག་གསུམ་གྱིས། །འཁོར་བ་ཁྲག་གི་རྒྱ་མཚོར་འཁྱམས་པ་རྣམས། །རྟེན་འབྲེལ་ཟབ་མོས་མ་རིག་མུན་སེལ་བའི། །སྐྱོབ་པ་ཉི་མ་འཕགས་པའི་ཞབས་པད་འདུད། །ལྷར་བཅས་འཇིག་རྟེན་དམུས་ལོང་འདྲ་བ་ལ། །ཡེ་ཤེས་ཆེན་པོའི་མིག་སྨན་ཐུར་མ་ཡིས། །དུས་གསུམ་འཁོར་འདས་ཆོས་རྣམས་མ་ལུས་པ། །མཐའ་བརྒྱད་རྟེན་འབྲེལ་སྟོན་མཛད་དེ་ལ་འདུད། །རྒྱུ་འབྲས་རྟེན་འབྲེལ་རྐྱེན་ལས་སྐྱེ་བར་བསྟན། །ཕན་བསྒྲུབ་གནོད་པ་སྤོང་བར་སྟོན་མཛད་པ། །ཉི་མ་ལྟ་བུར་མ་རིག་མུན་སེལ་བའི། །སྐྱབས་ཀྱི་དམ་པ་འཕགས་པའི་ཞབས་པད་འདུད། །ཐུགས་ཉིད་སྤྲོས་བྲལ་ནམ་མཁའ་ལྟ་བུ་ལ། །དུས་གསུམ་མཁྱེན་པ་མེ་ལོང་གཡའ་བྲལ་བཞིན། །ཆོས་དང་ཆོས་མིན་རྣམ་པར་འབྱེད་ལ་མཁས། །རྨོངས་བྲལ་སྟོན་པ་གཉིས་པ་ཁྱོད་ཕྱག་འཚལ། །ད་ནས་འཁོར་བ་སྟོངས་པར་མ་གྱུར་ཚེ། །ཐུབ་དབང་ཁྱོད་ལ་བདག་ཅག་སེམས་ཅན་རྣམས། །གུས་པའི་ཡིད་ཀྱིས་དུས་རྣམ་ཀུན་ཏུ་ནི། །ཕྱག་འཚལ་གུས་པས་སྐྱབས་སུ་ཉེ་བར་མཆི། །རྒྱལ་བས་མདོ་རྒྱུད་དུ་མར་ལུང་བསྟན་ཅིང༌། །ང་ཡི་མཚན་ཅན་དགེ་སློང་དེར་འབྱུང་སྟེ། །ཆོས་ཀྱི་རྔ་ཆེན་དེས་ནི་བརྡུང་འགྱུར་ཞེས། །སྟོན་པ་གཉིས་པ་འཕགས་པའི་ཞབས་པད་འདུད། །མ་འོངས་བསྟན་པའི་གཉེར་ཆེན་དེར་གཏད་པ། །ཚིག་དང་དོན་དང་སྔགས་དང་མཚན་ཉིད་རྣམས། །སྟོན་པས་དགོངས་ལྟར་ཐུགས་སུ་ལེགས་ཆུད་པ། །མི་ཡི་སེང་གེ་འཕགས་པའི་ཞབས་པད་འདུད། །སྔགས་དང་ཕ་རོལ་ཕྱིན་པའི་ཐེག་པ་ཡི། །དགོངས་པ་མ་ལུས་ལེགས་པར་འགྲེལ་མཛད་པས། །རྒྱལ་བའི་བསྟན་པ་འཇིག་རྟེན་འཇོག་མཛད་པ། །ཐུབ་པས་ལུང་བསྟན་འཕགས་པའི་ཞབས་པད་འདུད། །ཕྱི་ནང་རྒོལ་བའི་ཚོགས་རྣམས་ཚར་བཅད་ནས། །སྟོན་པའི་བསྟན་པ་རྩོད་པ་མེད་པར་མཛད། །ཕྱི་ནང་ཀུན་གྱིས་བསྟོད་ཅིང་བཀུར་བའི་གནས། །མི་འཇིགས་དཔའ་བོ་འཕགས་པའི་ཞབས་པད་འདུད། །ཐུབ་པའི་རྗེས་སྐྱེས་སྲས་མཆོག་དམ་པ་ནི། །ཆོས་དང་ཆོས་མིན་འབྱེད་ལ་རབ་ཏུ་མཁས། །བདག་དང་བདག་མེད་སྤྲོས་པ་ཞི་བར་མཛད། །ལྷུན་པོ་ལྟར་མཛེས་འཕགས་པའི་ཞབས་པད་འདུད། །གཟུང་དང་འཛིན་པའི་ངོ་བོ་སྟོང་ཉིད་བསྟན། །བྱས་པའི་ལས་དང་དེ་ཡི་རྒྱུ་འབྲས་རྣམས། །བསླུ་མེད་ནམ་མཁའ་ལྟ་བུར་འབྱུང་བར་བསྟན། །ཆོས་རྣམས་རྟེན་འབྲེལ་སྟོན་མཛད་དེ་ལ་འདུད། །མཐའ་བརྒྱད་རྒྱུ་འབྲས་རྟེན་ཅིང་འབྲེལ་འབྱུང་རྣམས། །ངོ་བོ་ཟུང་འཇུག་སྒྱུ་མ་ལྟ་བུར་བསྟན། །སེམས་དང་སེམས་བྱུང་འཁོར་བ་འབྱུང་བའི་གཞི། །སེམས་འགག་སྐུར་སྟོན་དེ་ལ་ཕྱག་འཚལ་འདུད། །འཁོར་འདས་གཉིས་ཀྱི་ཤ་མདངས་ལེགས་པར་ཕྱེ། །ཆོས་ལ་མངའ་བརྙེས་ཐེ་ཚོམ་གཅོད་མཛད་པ། །སྲིད་པ་གསུམ་དུ་འབྱུང་བར་དཀོན་པའི་དཔལ། །འཇམ་དབྱངས་གཉིས་པ་འཕགས་པའི་ཞབས་པད་འདུད། །སྟོང་དང་མི་སྟོང་བདེ་དང་སྡུག་བསྔལ་རྣམས། །ཐོབ་པའི་རྗེས་ལ་འོད་གསལ་ཆེན་པོར་བསྟན། །འཁོར་འདས་བདེ་སྐྱིད་མ་ལུས་འབྱུང་བའི་གནས། །སྲིད་གསུམ་སྒྲོན་མེ་འཕགས་པའི་ཞབས་པད་འདུད། །སྦྱིན་པ་ལ་སོགས་ཕ་རོལ་ཕྱིན་པ་དྲུག

།ལེགས་སྤྱད་དགེ་བའི་ཚོགས་རྣམས་མ་ལུས་པ། །མ་སྐྱེས་མི་འགག་ནམ་མཁའི་ངོ་བོར་བསྟན། །མཐའ་བརྒྱད་སྤྲོས་མེད་ཁྱོད་ལ་ཕྱག་འཚལ་ལོ། །རྩ་རྒྱུད་ཆེན་པོ་ལང་ཀར་གཤེགས་པའི་མདོ། །སྤྲིན་ཆེན་སྟོང་ཕྲག་བཅུ་གཉིས་མདོ་དང་ནི། །རྔ་བོ་ཆེ་དང་མགོན་པོ་མངོན་འབྱུང་རྒྱུད། །དུ་མར་ལུང་བསྟན་རྒྱལ་བ་ཁྱོད་ཕྱག་འཚལ། །འཁོར་བའི་རྒྱ་མཚོ་སྟོངས་པར་མ་འགྱུར་ཚེ། །ཐུགས་རྗེ་འཕྲིན་ལས་རྒྱུན་མི་འཆད་པ་ཡིས། །ནམ་མཁའ་མཉམ་པའི་འགྲོ་བའི་གཉེན་གཅིག་པུ། །དུས་གསུམ་སངས་རྒྱས་ཁྱོད་ལ་སྐྱབས་མཆིའོ། །དྲི་མེད་ཆོས་སྐུ་འཕགས་པ་ཀླུ་སྒྲུབ་ལ། །ཤཱཀྱའི་དགེ་སློང་ལྡོམ་བུ་གདན་ས་བས། །གུས་ཤིང་དད་པས་རབ་བསྟོད་བསོད་ནམས་འདིས། །འགྲོ་རྣམས་འཇིག་རྟེན་ཉི་མ་སངས་རྒྱས་ཤོག། །

ཤོ་ལོ་ཀ་ཉི་ཤུ་རྩ་གསུམ་པ་རྫོགས་སོ།། །། ༠༨༽ ༄། །མཉམ་མེད་བླ་མ་རིན་པོ་ཆེར་གསོལ་བ་འདེབས་པ་ཐུགས་རྗེ་མཆོག་མངའ་མ།། ཨོཾ་སྭསྟི། ཐུགས་རྗེ་མཆོག་མངའ་སྐྱོབ་པ་བཅོམ་ལྡན་འདས། །ཉེས་པའི་ཚོགས་འཇོམས་དགེ་བའི་ལོ་ཏོག་སྐྱེད། །སྲིད་པའི་མཚོ་སྐེམས་འདོད་པའི་རི་བོ་ནི། །ཡེ་ཤེས་རྡོ་རྗེ་བརྟན་པས་འཇིག་མཛད་པ། །མཉམ་མེད་བླ་མ་དམ་པའི་ཞབས་པད་ལ། །རབ་ཏུ་འཕོངས་ཤིང་ཞུམ་པའི་བློ་ཅན་བདག །དུས་འདི་ནས་བཟུང་བྱང་ཆུབ་སྙིང་པོའི་བར། །ཐལ་སྦྱར་གུས་པའི་ཡིད་ཀྱིས་ཕྱག་འཚལ་སྐྱོབས། །སྡིག་པའི་བློ་ཅན་ཆོས་ལས་གཞན་པའི་ཡིད། །ཕྱིན་ཅི་ལོག་གི་བློ་གྲོས་སྐད་ཅིག་ཀྱང༌། །བདག་རྒྱུད་རྣམ་དག་ནམ་མཁའ་ལྟ་བུ་ལ། །སྡིག་སེམས་གློ་བུར་སྤྲིན་ཚོགས་ཐིབས་པོ་ནི། །ཉིད་ཀྱི་ཐུགས་རྗེའི་རླུང་གིས་གཏོར་མཛད་གསོལ། །ནག་པོའི་རྩ་ལག་ཆགས་སོགས་དུག་གསུམ་འདི། །ཐོག་མེད་དུས་ནས་གོམས་པས་སྤོང་དཀའ་སྟེ། །མཛའ་ལྟར་བྱས་ནས་ཕན་བདེའི་རྩ་བ་ནི། །ཡེ་ཤེས་སྡོང་བུ་ཕྱོགས་ཀྱི་གེ་སར་ཅན། །ཐར་པའི་ལོ་འདབ་བྱང་ཆུབ་སྡོང་པོ་ནི། །རྩ་བ་གཅོད་བྱེད་སྲིད་པའི་ཁོལ་པོ་ལས། །ཐུགས་རྗེ་མཆོག་མངའ་བླ་མས་བསྐྱབ་ཏུ་གསོལ། །རང་བཞིན་ངན་པ་བཅོས་སུ་མེད་པ་དེ། །རྒྱལ་པོའི་ཁྱི་གཞུག་ལྟ་བུར་མ་མཛད་པར། །གནས་སྐབས་མཐར་ཐུག་བདེ་ལེགས་ཐམས་ཅད་ཀྱི། །ལམ་དེ་ཐུགས་ཀྱིས་ལེགས་པར་དགོངས་པར་ཞུ།། །། ༠༩༽ ༄། །བྱང་ཆུབ་སྙིང་པོ་དཔལ་ལྡན་ཕག་མོ་གྲུའི་གནས་ཀྱི་བསྟོད་པ།། ཨོཾ་སྭསྟི། རབ་འབྱམས་ཆོས་དབྱིངས་ནམ་མཁའི་མཐས་གཏུགས་པར། །སྐུ་གསུང་ཐུགས་དང་ཡོན་ཏན་འཕྲིན་ལས་ཀྱིས། །འགྲོ་བའི་ཉོན་མོངས་འབར་བ་ཞི་མཛད་པ། །སྐྱབས་མཆོག་བརྩེ་ཆེན་བཅོམ་ལྡན་རྒྱལ་པོ་བྱོན། །སྙན་དང་གྲགས་དང་ཡོན་ཏན་ཕྲེང་བས་ནི། །སྲིད་པ་གསུམ་ན་ཐུབ་དབང་རྒྱལ་པོ་ལྟར། །གཏི་མུག་རབ་རིབ་དྲྭ་བ་འཇོམས་མཛད་པའི། །འགྲོ་བའི་མིག་གཅིག་དཔལ་ལྡན་བླ་མ་བྱོན། །ལྷར་བཅས་འཇིག་རྟེན་སྐྱབས་གཅིག་ཐུགས་རྗེ་ཅན། །སྐྱོབ་པ་མཉམ་མེད་འགྲོ་མགོན་རིན་པོ་ཆེ། །སྤངས་རྟོགས་མཐར་ཕྱིན་དྲི་མེད་ཆོས་ཀྱི་སྐུ། །འགྲོ་རྣམས་དབུགས་འབྱིན་མཛད་པའི་མགོན་པོ་བྱོན། །རིན་ཆེན་བདག་པོ་ཀླུ་དབང་རྒྱལ་པོ་ལྟར། །སྟོབས་བཅུའི་བདག་ཉིད་མི་འཇིགས་མ་འདྲེས་ཆོས། །རྒྱལ་བ་སྲས་བཅས་འབྱུང་གནས་རིན་པོ་ཆེ། །སྲིད་པ་གསུམ་དུ་རྙེད་པར་དཀའ་བ་བྱོན། །བྱང་ཆུབ་སེམས་གཉིས་དབྱེར་མེད་བརྩེ་བ་ཅན། །འཕྲིན་ལས་འཁོར་བ་ཇི་སྲིད་རྒྱུན་མི་ཆད། །འགྲོ་ལྔའི་སྡུག་བསྔལ་རྒྱ་མཚོ་སྐེམས་མཛད་པ། །ཡོན་ཏན་རྒྱ་མཚོ་འཇིག་རྟེན་མགོན་པོ་བྱོན། །སྙན་པའི་སྒྲ་དབྱངས་འབྲུག་སྒྲ་སེང་གེ་ལྟར། །ཡན་ལག་དྲུག་ཅུར་ལྡན་པའི་གསུང་དབྱངས་ཀྱིས། །ལྷ་ཡི་སྐད་དང་ཀླུ་དང་གནོད་སྦྱིན་སྐད། །སོ་སོར་ཚིམ་བྱེད་སྐྱོབ་མཛད་བླ་མ་བྱོན། །འཛམ་བུ་གླིང་གི་གནས་མཆོག་འགྲན་མེད་ཅིང༌། །འཁོར་འདས་བདེ་སྐྱིད་མ་ལུས་འབྱུང་བའི་གནས། །བྱང་ཆུབ་སྙིང་པོ་དཔལ་གྱི་ཕག་མོ་གྲུར། །ཁམས་གསུམ་མགོན་པོ་ཆོས་རྗེ་བླ་མ་བྱོན། །དུས་གསུམ་རྒྱལ་བའི་འབྱུང་གནས་རི་བོ་མཆོག

།དཔལ་ལས་བྱུང་བའི་ནགས་ཁྲོད་མེ་ཏོག་མཛེས། །བྱ་དང་རི་དྭགས་མཛེས་པའི་ཚོགས་ཀྱིས་གང༌། །གཡའ་དང་ལུ་མ་ནེའུ་གསིང་བཀོད་པ་འདྲ། །སྡུག་པའི་ལྗོན་ཤིང་བཻཌཱུརྻ་འདྲ་བ་ཡིས། །བསིལ་བའི་གྲིབ་འཛིན་ཉོན་མོངས་གདུང་བ་སེལ། །ཀུན་ཏུ་ཁ་བ་དུང་ལྟར་དཀར་བ་ཡི། །རྡོ་རྗེའི་བྲག་རི་མཆོད་རྟེན་འདྲ་བ་རྣམས། །མཐའ་རྣམས་ལེགས་པར་བསྐོར་ཞིང་འབར་བ་འདྲ། །མངོན་དགའི་ཞིང་དང་བདེ་བ་ཅན་གྱིས་ཀྱང༌། །གང་ཞིག་ནམ་ཡང་འགྲན་པར་མི་ནུས་པའི། །དཔལ་ལྡན་ཕག་མོ་གྲུ་ཡི་ནགས་ཚལ་དུ། །འཁོར་བ་ཇི་སྲིད་སྟོངས་པར་མ་གྱུར་ཚེ། །མཉམ་མེད་འཇིག་རྟེན་མགོན་པོ་བཞུགས་པར་ཞུ། །དབང་གི་རྒྱལ་པོ་ནོར་བུ་རིན་ཆེན་ནི། །རྒྱ་མཚོ་ཆེན་པོར་བྲང་འགྲོའི་རྒྱལ་པོ་མཛེས། །འགྲོ་བའི་ཡིད་ལ་རེ་བ་སྐོང་བར་བྱེད། །གངས་ཅན་མཚོ་ནི་དེ་ཡི་གནས་ཡིན་ལྟར། །སྟོང་གསུམ་སྙིང་པོ་དཔལ་གྱི་ཕག་མོ་གྲུ། །འོག་མིན་གཉིས་པ་ཀུན་བཟང་ནགས་ཚལ་འདིར། །ས་ཡི་ལྷ་མོ་རྣམས་དང་ཀླུ་ཆེན་དང༌། །དྲི་ཟ་གནོད་སྦྱིན་བྱེ་བ་མང་པོས་བསྟེན། །པད་མ་འདྲ་བའི་ས་གཞི་ཉམས་དགའ་བ། །འཁོར་ལ་སྔོ་བ་ནམ་མཁའི་བླ་རེ་ཅན། །མཁའ་ལ་སྤྱོད་པའི་ལྷ་དང་དྲི་ཟ་རྣམས། །དྲི་མཆོག་རིན་ཆེན་སྤོས་ཀྱི་སྤྲིན་སྡུད་ཅིང༌། །ཡན་ལག་བརྒྱད་ལྡན་བདུད་རྩིའི་ཆར་རྒྱུན་འབེབས། །འབྲུག་སྒྲ་དལ་གྱིས་སྒྲོག་ཅིང་ངོམས་པར་བྱེད། །བལྟ་ན་སྡུག་པའི་དགའ་ཚལ་ཟིལ་གྱིས་གནོན། །དཔལ་ལྡན་ཕག་མོ་གྲུ་པའི་གནས་འདི་མཛེས།། །། ༡༠༽ ༄། །འཇིག་རྟེན་གསུམ་མགོན་གྱི་སྒྲུབ་གནས་བྱིན་ཅན་དབྱེ་ཆུང་སྒོམ་ཕུག་ལ་བསྟོད་པ།། ཨོཾ་སྭསྟི། ལྷུན་གྱིས་གྲུབ་ཅིང་སྤྲོས་དང་བྲལ། །དག་ཅིང་རྣམ་དག་བརྗོད་ལས་འདས། །དྲི་མེད་ཆོས་སྐུ་རིན་ཆེན་གྱིས། །ལྷར་བཅས་འཇིག་རྟེན་ཟིལ་གྱིས་མནན། །བྱང་ཆུབ་སྙིང་པོ་རྡོ་རྗེ་གདན། །ལྷུན་གྲུབ་འོད་གསལ་ཆེན་པོའི་ཕུག །རྒྱལ་བའི་འབྱུང་གནས་ཁྱོད་ཕྱག་འཚལ། །དཔལ་ལྡན་སྒོམ་ཕུག་རིན་པོ་ཆེ། །མཐོང་བས་ཏིང་འཛིན་སྐྱེད་པར་བྱེད། །བལྟས་པས་རྒྱུ་འབྲས་རྟེན་འབྲེལ་རྣམས། །མ་ལུས་མངོན་དུ་གྱུར་མཛད་པ། །འཛམ་གླིང་སྒྲོན་མེ་རིན་པོ་ཆེ། །འཇིགས་ཚོགས་མུན་སེལ་སྣང་བའི་མཆོག

།ཡིད་བཞིན་ནོར་བུ་ལྟ་བུ་ཡི། །དཔལ་ལྡན་སྒོམ་ཕུག་ཁྱོད་ཕྱག་འཚལ། །བྲག་ནི་མི་གཡོ་རྡོ་རྗེ་བཞིན། །སྤྲོས་མེད་ཕྱག་རྒྱ་ཆེན་པོ་འདྲ། །བྲག་མཐའ་བྲ་གུས་བསྐོར་བ་ནི། །གུས་པའི་སློབ་མས་བཏུད་པ་འདྲ། །ཡན་ལག་བརྒྱད་ལྡན་དག་པའི་ཆུས། །འཁོར་བའི་ཚད་པ་སེལ་བའི་སྨན། །ཀུན་རྫོབ་བྱང་སེམས་རིན་པོ་ཆེས། །འགྲོ་བ་སྨིན་པར་བྱེད་པ་བཞིན། །ཀླུ་རྒྱལ་བྱང་ཆུབ་སེམས་དཔས་ཕུལ། །འཐུང་པས་སྒྲིབ་གསུམ་རྩད་ནས་འདག །བྱང་ཆུབ་ལྗོན་ཤིང་རྩ་བ་བརྟན། །ཡལ་ག་ལོ་མས་ཀུན་ཏུ་ཁྱབ། །འཁོར་བའི་ཚད་པ་སེལ་བའི་སྨན། །ཚུར་ཤོག་བསིལ་གྲིབ་བྱེད་པ་འདྲ། །མངྒ་དྷ་དང་དཔལ་གྱི་རི། །ཏི་སེའི་གངས་དང་ཙ་རི་ཏྲ། །ཀུན་གྱི་འགྲན་ཟླ་བྲལ་བའི་གནས། །ཡོན་ཏན་འབྱུང་གནས་ཁྱོད་ཕྱག་འཚལ། །གཡའ་དང་ལུ་མ་ནེའུ་གསིང་རྣམས། །མཁས་པའི་ཡིད་ཀྱིས་བཀོད་པ་འདྲ། །སྟེགས་དང་སྟེགས་པུར་བཅས་པ་རྣམས། །ཡིད་ལ་བཅངས་པས་འབྲལ་མི་ཕོད། །བསྡད་ནས་བལྟས་པས་ངོམས་པ་མེད། །ལྷུན་པོའི་རྒྱལ་པོ་ཟིལ་གྱིས་གནོན། །འཁོར་དང་མྱ་ངན་འདས་པའི་ཆོས། །བདེ་བའི་འབྱུང་གནས་ཁྱོད་ཕྱག་འཚལ། །དཔའ་བོ་རྣལ་འབྱོར་མ་རྣམས་དང༌། །རྡོ་རྗེ་མཁའ་འགྲོའི་ཚོགས་རྣམས་ཀྱིས། །རྟག་ཏུ་བསྟེན་ནས་མཆོད་པས་མཆོད། །གང་གིས་གནས་དེར་བཞུགས་པ་ན། །འདོད་ཆགས་ཞེ་སྡང་གཏི་མུག་དང༌། །ཉོན་མོངས་རྣམ་རྟོག་མ་ལུས་པ། །རང་བྱུང་ཕྱག་རྒྱ་ཆེན་པོར་རྟོགས། །འཁོར་བ་འཇོམས་མཛད་ཁྱོད་ཕྱག་འཚལ། །སྐྱབས་སུ་མཆིའོ་བྱིན་གྱིས་རློབས།། །། ༡༡༽ ༄། །གདན་ས་རིན་པོ་ཆེ་དཔལ་གྱི་ཕག་མོ་གྲུའི་སློབ་དཔོན་ལ་བསྟོད་པ།། ཨོཾ་སྭསྟི། སྐྱེ་མེད་ཆོས་སྐུ་བདེ་གཤེགས་རིན་ཆེན་གྲུ། །བྱང་ཆུབ་སེམས་གཉིས་རླུང་གིས་མཐུན་བསྐྱོད་ཀྱིས། །ལུས་ཅན་སྲིད་ཞིའི་མཚོ་ལས་སྒྲོལ་བ་ཡི། །ཁ་ལོ་སྒྱུར་བ་གྲུ་མཆོག་ནང་དུ་མཛེས།། །།ཨོཾ་སྭསྟི། འདས་དང་མ་བྱོན་ད་ལྟར་གྱི། །དུས་གསུམ་སངས་རྒྱས་ཐམས་ཅད་ཀྱི། །སྐུ་གསུང་ཐུགས་ཀྱི་ཡེ་ཤེས་ཀྱི། །ངོ་བོར་གྱུར་པ་ཆོས་ཀྱི་རྗེ། །འཇིག་རྟེན་མགོན་པོ་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི། །མཐོང་ཐོས་དྲན་པ་ཙམ་གྱིས་ཀྱང༌། །འཁོར་དང་མྱ་ངན་འདས་པ་ཡི། །སྣང་ཞིང་སྲིད་པའི་ཆོས་རྣམས་ཀུན། །མ་སྐྱེས་མི་སྐྱེ་མི་གནས་པའི། །འོད་གསལ་ཆེན་པོར་རྟོགས་མཛད་པའི། །བྱིན་རླབས་རྨད་དུ་བྱུང་བ་དེས། །འཁོར་བ་སྡུག་བསྔལ་རྒྱ་མཚོ་འདི། །སྟོང་པར་མཛད་པའི་མགོན་པོ་ཁྱེད། །མཉམ་མེད་བླ་མ་རིན་ཆེན་གྱིས། །བསྟན་པའི་དམ་ཆོས་རིན་པོ་ཆེ། །བྱང་ཆུབ་སེམས་གཉིས་དབྱེར་མེད་པའི། །རྒྱུ་དང་འབྲས་བུའི་རྟེན་འབྲེལ་གྱིས། །སངས་རྒྱས་སྐུ་གསུམ་ཡེ་ཤེས་ལྔ། །སྔོན་དུ་བྱས་ནས་འགྲོ་བ་རྣམས། །བྱང་ཆུབ་མཆོག་ལ་འགོད་མཛད་པའི། །རྟེན་ཅིང་འབྲེལ་བར་འབྱུང་བ་འདིས། །འཁོར་བ་སྡུག་བསྔལ་གྱི་རྒྱ་མཚོ་འདི། །ནམ་ཞིག་སྟོངས་པར་མ་གྱུར་ཚེ། །སྐུ་གསུང་ཐུགས་ཉིད་མི་ཟད་པའི། །རྒྱན་གྱི་འཁོར་ལོའི་ཕ་ཕོགས་འདི། །བུ་སྐྱེས་མཆོག་མི་ཡི་སེང་གེ་ཡིས། །བཟུང་ནས་འགྲོ་བ་མ་ལུས་པ། །བྱང་ཆུབ་མཆོག་ལ་འགོད་པ་ཡི། །བརྩོན་འགྲུས་ཆེན་པོ་བརྩམས་ནས་ནི། །རྒྱ་མཚོ་ལྟ་བུའི་དགེ་འདུན་རྣམས། །ལྔ་ལྡན་དམ་ཆོས་རིན་ཆེན་དང༌། །སྨོན་འཇུག་དོན་དམ་རྣམ་གསུམ་གྱིས། །སྔ་མ་བཞིན་དུ་སྐྱོང་བ་དང༌།

གདུལ་བྱ་མཆོག་རྣམས་སྨིན་པར་མཛོད། །འཇིག་རྟེན་མགོན་པོ་རིན་ཆེན་གྱི། །དྲི་མེད་རྣམ་ཐར་མཆོག་འདི་དང༌། །བྲལ་བར་མ་མཛད་བདག་གི་བུ། །ཡི་གེ་མི་འཁྱམ་པའི་རྟེན་དུ་དྭགས་ཕྲུག་མདོ་ག་མའི་དབུ་ཞྭ་གསོལ་འཕྲོ་གཅིག་དང་ཅི་སི་སི་དུ་རའི་མདོག་ཅན་གྱི་སྐུ་རྒྱམ་གསོལ་འཕྲོ་གཅིག་དང༌། གསོལ་ཞལ་དཀར་ཡོལ་འབྲུག་རྒྱབ་ལེགས་པ་གཅིག་དང༌། གསོལ་སྡེར་ཁ་འཕྱངས་བཟོ་གནས་ཁྱད་པར་དུ་འཕགས་པ་གཅིག་དང༌། དངུལ་གྱི་གསོལ་ཐུར་ཤིན་ཏུ་ལེགས་པ་གཅིག་དང༌། གསོལ་ཇ་ཟི་པོལ་སིགས་གཅིག་དང༌། ཆིབས་ཁྱུང་མདོངས་དང༌། གསོལ་རྒུམ་བྲེ་ལྔ་དང་དེ་རྣམས་འབུལ་ཞིང་མཆིས། དེ་ཚོ་ལོངས་སྤྱད་པར་ཞུ། བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང༌། ཡོད་པའི་དགེ་བའི་རྩ་བ་འདིས། །བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག །དེ་དེ་ཁོ་ན་བཞིན་དུ་གྱུར་ཅིག། །། ༡༢༽ ༄། །གདན་ས་རིན་པོ་ཆེའི་མཁན་ཆེན་གུ་ར་བ་ལ་བསྟོད་པ།། ཨོཾ་སྭསྟི། །འོད་གསལ་རྣམ་དག་ནམ་མཁའི་རང་བཞིན་སྐུ། །བྱང་ཆུབ་སེམས་གཉིས་དབྱེར་མེད་རྡོ་རྗེའི་ཐུགས། །བརྗོད་མེད་གསུང་གིས་ཞིང་རྣམས་ཀུན་ཏུ་ཁྱབ། །ལྷར་བཅས་སྐྱབས་གཅིག་རིན་པོ་ཆེ་དཔལ་འདུད། །རྒྱལ་ཚབ་དབང་ཐོབ་མི་ཕམ་མགོན་པོ་ལྟར། །སྣང་བར་མཛད་པ་མུན་སེལ་སྒྲོན་མེའི་མཆོག །འཁོར་བའི་གནས་སུ་ཨུཏྤལ་པད་མོ་བཞིན། །སྐྱོན་གྱིས་མ་གོས་འགྲོ་རྣམས་སྨིན་པར་མཛད། །བྱང་ཆུབ་སེམས་གཉིས་དབྱེར་མེད་ངོ་བོ་ཡིས། །འཕྲིན་ལས་འཁོར་བ་ཇི་སྲིད་སྨོན་ལམ་ཅན། །འོད་གསལ་རྒྱ་མཚོ་ལྷན་སྐྱེས་ཆོས་སྐུ་དེ། །འཁྲུལ་མེད་ཡེ་ཤེས་སྤྱན་གྱིས་གཟིགས་གྱུར་པས། །མ་ནོར་ཐུགས་སུ་ཆུད་པའི་ཤེས་རབ་ཅན། །འཁོར་བའི་སྡོང་པོ་དུག་གི་རྩ་བ་བརྟན། །སྲིད་པའི་ཡལ་ག་ཞེ་སྡང་ཚེར་མ་ནི། །གཏི་མུག་ལོ་མས་ཀུན་ཏུ་ཁེབས་པ་སྟེ། །ཡེ་ཤེས་སྟ་རེས་རྩད་ནས་གཅོད་མཛད་པ། །འཇམ་དབྱངས་དཔའ་བོས་འཇིག་རྟེན་ཁམས་རྣམས་སུ། །དཔག་མེད་འགྲོ་བ་སྨིན་པར་མཛད་པ་ལྟར། །དཔའ་བོ་ཁྱོད་ནི་འགྲོ་བའི་སྐྱབས་གཅིག་སྟེ། །སྟོབས་བཅུའི་རྩ་བ་ཚུལ་ཁྲིམས་སྤོས་ངད་ཀྱིས། །འཆལ་པའི་ཚུལ་ཁྲིམས་ལོག་རྟོག་འཇོམས་མཛད་པ། །ཞིང་རྣམས་ཀུན་ཏུ་འགྲོ་བ་འདུལ་མཛད་པའི། །ཀུན་བཟང་རྣམ་ཐར་མཆོག་ནི་རྒྱུན་མི་ཆད། །རབ་འབྱམས་ཆོས་དབྱིངས་ནམ་མཁའི་མཐར་ཐུག་པར། །ཆོས་ཀྱི་རྗེ་དང་འཕྲིན་ལས་མཉམ་འཇུག་མཛད། །མཁས་པའི་སྐྱེས་བུ་རྩོད་མེད་གུས་པས་ཕུལ། །ཕྱི་རོལ་རྒོལ་བའི་ཚོགས་རྣམས་འཇོམས་པར་མཛད། །འཇིག་རྟེན་མགོན་པོའི་བྱིན་བརླབས་ལས་བྱུང་བ། །ལྷར་བཅས་འཇིག་རྟེན་ཀུན་ན་ཁྱོད་འདྲ་དཀོན། །ཁྱོད་ཀྱི་ཡོན་ཏན་རྒྱ་མཚོ་མཐའ་མེད་ལ། །སྐྲ་རྩེའི་ཐིགས་པ་ཙམ་ཞིག་འདིར་བརྗོད་ལགས། །མ་ལུས་མཐའ་དག་བརྗོད་པར་ག་ལ་ནུས། །བསོད་ནམས་འདི་ཡིས་བྱང་ཆུབ་ཐོབ་པར་ཤོག

།དཔལ་ས་ཆེན་པོའི་སྟེང་དུ་ཆེ་བའི་ཡོན་ཏན་དུ་མས་འགྲན་ཟླ་ཐམས་ཅད་དང་བྲལ་བའི་བདག་ཉིད་ཆེན་པོ་འབྲི་གུང་སེ་བ་བྱང་ཆུབ་ཀྱི་གླིང་གོང་དུ་འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཞབས་ཀྱི་པད་མོའི་རྒྱན་དུ་གྱུར་ཅིང༌། འཕྲིན་ལས་ཀྱི་སྒོ་མཐའ་ཡས་པ་བཟུང་ནས་ཐུགས་ཀྱི་དགོངས་པ་མ་ལུས་པ་ཉི་མའི་དཀྱིལ་འཁོར་སྤྲིན་དང་བྲལ་བའི་ནམ་མཁའི་དབུས་སུ་ཉེ་བར་མཛེས་པ་ལྟར་རྫོགས་པར་མཛད་པའི་ལྷ་ཆེན་པོ་ས་ཆེན་པོ་ལྟར་ཡོན་ཏན་གྱིས་ཡངས་པའི་བདག་ཉིད་ཆེན་པོ་མཁན་པོ་རིན་པོ་ཆེ་ཞེས་གྲགས་པ་དེ་ལ། དང་པོའི་དུས་ནས་ཆགས་པ་དང་བྲལ་བའི་ལམ་གྱི་འབྲེལ་པ་རྣམས་ཀྱི་ཐོག་མར་གྱུར་པའི་ཤཱཀྱའི་དགེ་སློང་གྲགས་པའི་འབྱུང་གནས་ཀྱིས་རྡུལ་ཙམ་གྱི་ངོས་ནས་བསྟོད་པ། ཚིགས་སུ་བཅད་པ་དགུ་པའོ། །རྫོགས་སོ།། །། ༡༣༽ ༄། །འཇིག་རྟེན་གསུམ་མགོན་གྱི་ཐུགས་སྲས་དཔལ་ལྡན་ངེད་ཕུ་པ་ལ་བསྟོད་པ།། ཨོཾ་སྭསྟི། སྒྲིབ་གསུམ་རབ་སྤངས་སྐུ་གསུམ་མངོན་གྱུར་པ། །ཆོས་ཀྱི་རྒྱལ་པོ་བླ་མ་རིན་ཆེན་དང༌། །དེས་གསུང་དམ་ཆོས་ཆགས་བྲལ་ཐུབ་པའི་བཀའ། །གསུང་བཞིན་ཉམས་ལེན་ཚོགས་མཆོག་དགེ་འདུན་བཅས། །གུས་པས་རྟག་ཏུ་ཕྱག་འཚལ་སྐྱབས་སུ་མཆི། །འཇིག་རྟེན་གསུམ་མགོན་རིན་ཆེན་གྱི། །སྲས་གྱུར་བདག་ཉིད་ཆེན་པོ་མཆོག །ཐུབ་པའི་བསྟན་པ་རིན་ཆེན་ལ། །དྲི་མེད་བསླབ་གསུམ་རྒྱལ་མཚན་གྱིས། །འགྲོ་བ་སྨིན་མཛད་ཆོས་རྗེ་ཡི། །ཐུགས་དགོངས་སྟོང་དང་རྟེན་ཅིང་འབྲེལ། །ཟབ་མོ་གནད་ཀྱི་མན་ངག་གིས། །སྐལ་ལྡན་རྒྱ་མཚོ་ལྟ་བུའི་ཚོགས། །གསེར་སྣོད་བདུད་རྩིས་འགེངས་མཛད་པ། །ཁྱོད་མཐོང་གང་ཡིན་དོན་དང་བཅས། །བདག་ཀྱང་རིང་ནས་ཁྱོད་ཉིད་ལ། །གུས་པས་རྟག་ཏུ་ཕྱག་འཚལ་ལོ། །ས་སྟེང་འགྲན་བྲལ་ཁྱོད་ཉིད་ནི། །ཁྲོན་རྙིང་ཆུ་འདྲ་ཚིག་གི་ཚོགས། །དུས་གསུམ་རྒྱལ་བས་རྣམ་སྨད་ཅིང༌། །རབ་ཏུ་གདོས་པ་ཝུ་བ་ཡི། །ཕུང་པོ་དང་འདྲར་རྣམ་གཟིགས་ནས། །འཇིག་རྟེན་མགོན་པོ་རིན་ཆེན་གྱི། །དམ་ཆོས་རྨད་བྱུང་བདུད་རྩིའི་ཆུས། །འཁོར་བའི་ཚད་པས་ཉེན་གྱུར་ཅིང༌། །སྐོམ་ཞིང་དུབ་པར་གྱུར་རྣམས་ལ། །ཁྱོད་ཀྱིས་ཚིམ་མཛད་བདག་གིས་ཁུམས། །སྟོན་པ་ཉིད་དང་མཚུངས་གྱུར་པ། །ཁྱོད་ལ་ཡིད་རང་བདག་འདུད་དོ། །ས་བརྒྱད་འདས་པ་རྒྱལ་བའི་སྲས། །མ་འདྲེས་ཡོངས་སུ་རྫོགས་པའི་ཚུལ། །སོ་སོ་ཡང་དག་རིག་པ་ཡིས། །སྟོབས་དང་མི་འཇིགས་ལ་སོགས་པ། །ཐུབ་པའི་ཡོན་ཏན་མ་ལུས་རྒྱུ། །རིན་པོ་ཆེ་ཡི་དགོངས་པའི་གཏེར། །ཐོག་མ་བར་དང་མཐར་དགེ་བ། །བླ་མེད་ཚུལ་ཁྲིམས་རིན་ཆེན་གྱི། །དཔག་མེད་ཡོན་ཏན་དགོངས་གྱུར་ནས། །འགྲོ་བ་སྨིན་པར་མཛད་པ་ཡི། །དམ་པ་ཁྱོད་ཀྱིས་ཐུབ་པ་ཡི། །བསྟན་པ་རིན་ཆེན་རྒྱས་པར་མཛད། །བསྟན་པའི་བདག་པོ་ཐམས་ཅད་མཉེས། །ཇི་ལྟར་ནམ་མཁའ་དྭངས་བ་ལ། །ཉི་མའི་དཀྱིལ་འཁོར་ཤར་བ་ཡིས། །མུན་པའི་ཚོགས་བཅོམ་ཇི་བཞིན་དུ། །གཟུང་འཛིན་གཉིས་མེད་ནམ་མཁའི་ཁམས། །འོད་གསལ་རྣམ་དག་ནམ་མཁའ་ལས། །སྐྱབས་གསུམ་ཚུལ་ཁྲིམས་རིན་ཆེན་དང༌། །སྨོན་འཇུག་དོན་དམ་རྣམ་གསུམ་གྱིས། །སྐལ་ལྡན་བྱང་ཆུབ་ལམ་ལ་འགོད། །འདི་དང་བར་དོ་སྐྱེ་གཞན་དུ། །སངས་རྒྱས་ཉིད་འགྱུར་ངོ་མཚར་ཆེ། །བླ་མེད་རྡོ་རྗེ་ཐེག་པ་ཡི། །རྒྱུད་དང་འགྲེལ་པ་མན་ངག་གིས། །བློ་ཡི་མུན་པ་རབ་བསལ་ཏེ། །འཇིག་རྟེན་མགོན་པོ་རིན་ཆེན་གྱི། །འཆི་མེད་བདུད་རྩིའི་བཅུད་འཐུངས་པས། །ཕ་རོལ་ཕྱིན་དྲུག་བསྡུ་དངོས་བཞི། །སྣ་གཅིག་བསྲུང་བའི་ཚུལ་ཁྲིམས་ཀྱང༌། །ཕྱི་ནང་གསང་བའི་རྟེན་འབྲེལ་གྱི། །རྩ་རླུང་ཐིག་ལེའི་གནད་རྣམས་ཀྱིས། །ནོར་བུ་རིན་ཆེན་ཇི་ལྟ་བར། །ཚེ་འདིར་བྱང་ཆུབ་མཆོག་ལ་འགོད། །འཁོར་གསུམ་ཡོངས་སུ་དག་གྱུར་པ། །གསང་སྔགས་དབང་ཕྱུག་རྡོ་རྗེ་འཆང༌། །ཕ་ལ་བུ་སྐྱེས་གྲོགས་མཆོག་ལ། །གུས་པས་ཕྱག་འཚལ་རྗེས་ཡི་རང༌། །ཐུབ་མགོན་ཤཱཀྱའི་རྒྱལ་པོ་ཡི། །བསླབ་གསུམ་ནོར་བུ་རིན་པོ་ཆེ། །འདོད་ཡོན་ཆང་གིས་རབ་མྱོས་ཤིང༌། །རྟགས་ཙམ་འཛིན་པའི་གཏི་མུག་ཅན། །ལོག་ཤེས་ཉིང་འཕྲུལ་གྱུར་པ་ལ། །ཟབ་མོ་སྔགས་སུ་རློམ་པ་ཡི། །མི་གཙང་འདམ་དུ་ཚུད་པ་རྣམས། །དྲི་མེད་རྣམ་དག་ཚུལ་ཁྲིམས་ཆུས། །འཁྲུད་པར་བྱེད་པའི་སྐྱེས་ཆེན་གྱིས། །འཇིག་རྟེན་མགོན་པོ་བླ་མ་ཡི། །བསྟན་པའི་རྒྱལ་མཚན་འཛིན་པ་ལ། །བདག་ཀྱང་དགའ་ཞིང་ཡིད་རང་བས། །ཤིན་ཏུ་འོས་པ་ཆོས་རྗེ་ཡི། །སྣམ་སྦྱར་རིན་ཆེན་ཡུན་རིང་ཏུ། །གསོལ་གྱུར་བདག་ལ་གནང་བ་འདི། །ཇི་ལྟར་ཐུབ་པའི་དབང་པོ་ལ། །འོད་སྲུངས་ཆེན་པོས་ཕུལ་བ་ཡི། །སྣམ་སྦྱར་འཚམས་པར་གྱུར་པ་ལྟར། །དེ་བཞིན་དྲང་སྲོང་ཁྱོད་ལ་ནི། །འཕགས་པའི་རྒྱལ་མཚན་མཆོག་འདི་འོས། །ཇི་ལྟར་གངས་ཆེན་ཀླུ་དག་གི། །སྤྱི་བོར་ནོར་བུ་རིན་ཆེན་མཛེས། །དེ་བཞིན་འཇིག་རྟེན་མགོན་པོའི་སྲས། །ཚུལ་ཁྲིམས་གཏེར་གྱུར་ཁྱོད་ཉིད་ལ། །རིན་ཆེན་གོས་འདི་རྣམ་པར་མཛེས། །ཇི་ལྟར་ཉི་མ་འོད་ཟེར་ནི། །སྟོང་གིས་བསྐོར་ན་མཛེས་གྱུར་ལྟར།

དེ་བཞིན་ཁྲིམས་ལྡན་མཆོག་ཁྱོད་ལ། །ཐུབ་པས་བསྔགས་པའི་གོས་འདི་མཛེས། །འཇིག་རྟེན་གསུམ་གྱི་མགོན་པོ་དཔལ་ལྡན་རིན་པོ་ཆེ། འབྲི་གུང་སེ་བ་བྱང་ཆུབ་ཀྱི་གླིང་ན་བཞུགས་པ་དེའི་ཞབས་ཀྱི་རྡུལ་ལ་ཅུང་ཟད་རེག་པ། ཤཱཀྱའི་སྲས་ཀྱི་དགེ་སློང་སྦྱངས་པའི་ཡོན་ཏན་གྱི་བརྟུལ་ཞུགས་འཛིན་ཅིང༌། ཞབས་ཀྱི་དྲུང་དུ་ཉེ་བར་གནས་པ་གྲགས་པའི་འབྱུང་གནས་ཀྱིས་དགའ་བའི་རྟགས་ན་བཟའ་རིན་པོ་ཆེ་ཕུལ་བའི་ཡི་གེའོ། །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ནས་ཀུན་ཀྱང་བཟང་པོར་རེད་གྱུར་ཅིག །ཆོས་གོས་འདི་རྗེ་རིན་པོ་ཆེས་ལོ་དྲུག་ཙམ་དུ་གསོལ། །དོ་ཅིག་ཆོས་གོས་གསར་བ་གཅིག་བགྱིས་ནས་འདི་ངན་བུ་ལ་གནང་བ་ལགས་པས་ཁྱེད་ཀྱིས་རྗེ་རིན་པོ་ཆེའི་བསྟན་པ་རྒྱས་པར་མཛད་པ་ལ་བདག་ཀྱང་ཤིན་ཏུ་གློ་བ་དགའ་བས་ཁྱེད་ལ་འབུལ་བ་ལགས།། །། 

༡༤༽ ༄། །སེམས་དཔའ་ཆེ་ལ་བསྟོད་པ་ཐམས་ཅད་སྒྲོལ།། ཨོཾ་སྭསྟི། བྷངྒ་ལ་ཡི་དགོན་པ་ན། །སྦྱིན་པ་དཔའ་བའི་ཐམས་ཅད་སྒྲོལ། །སྤྱོད་པ་རླབས་ཆེན་སྤྱོད་པ་ཡི། །སེམས་དཔའ་ཆེ་ལ་ཕྱག་འཚལ་ལོ།། །། ༡༥༽ ༄། །ཆོས་ཀྱི་རྗེ་སྤྱན་སྔ་རིན་པོ་ཆེས་ཆོས་རྗེ་ས་སྐྱ་པཎ་ཆེན་ལ་ཕུལ་བའི་ཆབ་ཤོག། ཨོཾ་སྭསྟི། སྐྱོབ་མཛད་ཤཱཀྱའི་རྒྱལ་པོ་དང༌། །དཔལ་ལྡན་ཕག་མོ་གྲུ་པ་དང༌། །འཇིག་རྟེན་མགོན་པོ་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི། །ཐུབ་པའི་བསྟན་པ་རིན་ཆེན་ལ། །ཐོས་བསམ་སྒོམ་ལས་བྱུང་བ་ཡི། །ཤེས་རབ་མཆོག་གིས་རྣམ་པར་རྒྱལ། །ལུང་དང་རིགས་པའི་དབང་ཕྱུག་མཆོག །སྔགས་དང་མཚན་ཉིད་ཀུན་གྱི་བདག །མ་ལུས་ཀུན་གྱི་དབང་ཕྱུག་མཆོག །རྡོ་རྗེ་འཆང་དང་དབྱེར་མེད་པའི། །གྲུབ་པ་ཐོབ་པའི་རྣལ་འབྱོར་པ། །བདག་ཅག་གསོལ་བ་འདེབས་པའི་གནས། །རྗེ་ས་སྐྱ་བ་ཡི་གདུང་ལས་འཁྲུངས། །ས་སྟེང་འཛམ་བུ་གླིང་གི་རྒྱན། །སྒྲ་བསྒྱུར་ལོ་ཙཱར་ཡོངས་སུ་གྲགས། །ཁྱེད་ལ་ཞུ་ཡིག་འབུལ་བའི་དོན། །སྤྱིར་ཐུབ་པའི་བསྟན་པ་རིན་པོ་ཆེ་ཉམས་དམས་པའི་དུས་ལ་བབ་པའམ། སྐྱེ་དགུ་ཐམས་ཅད་ཀྱང་ཆོས་དང་མི་མཐུན་པར་སྤྱོད་པ་ཤས་ཆེ་བའི་དབང་གིས། མཐའི་གདུག་པ་ཅན་ཧོར་གྱི་རྒྱལ་པོའི་སྟོབས་ཆེན་པོ་འདི་རྒྱས། འཛམ་བུ་གླིང་ཕལ་ཆེ་བ་ཡང་ཁོའི་དབང་དུ་ཐལ། དེ་ལ་དམ་པའི་ཆོས་ཀྱི་བྱིན་རླབས་དང༌། ཁོ་ལ་བསྟུན་པ་མ་གཏོགས་པ་ཐབས་གཞན་མེད་པར་མཐོང༌། བདག་ཉིད་ཆེན་པོ་ཁྱེད་ཀྱི་སྙན་པའི་བ་དན་གྱིས་ཕྱོགས་ཀུན་ཏུ་ཁྱབ་པའི་སྟོབས་ཀྱིས། ཧོར་གྱི་རྒྱལ་པོས་ཐོས་ནས། དགེ་བའི་བཤེས་གཉེན་ཆུས་པ་དང༌། བླ་མ་ཁམ་རལ་གྱི་གསེར་ཡིག་པ་དང༌། དངུལ་ཡིག་པ་གསུམ་བཏང་ནས། ཁྱེད་ལ་འབྱོན་པར་ཞུ་བྱ་བའི་ཡི་གེ་དེ། ངན་བུ་དང་སྒོམ་པ་དང༌། ངེད་ཡབ་སྲས་ཀྱིས་ཉེ་གནས་བཏང་ནས་ཕྱག་ཏུ་ཐིངས་པ་དེ་ལགས། འདིར་ཡང་ཁོང་ཉེ་གནས་པ་དང༌། བང་ཆེན་པ་མར་ལ་བརྫངས་པ་དང༌། བཀའ་ཡིག་བསྐུར་བ་དེ་ཡང་ངེད་ཡབ་སྲས་དང༌།

གསེར་ཡིག་པ་ཀུན་གྱི་ཕྱག་ཏུ་ལེགས་པར་ཐོན། ངེད་ཀྱིས་ཀྱང་ལེགས་པར་གོ། །དེ་ལ་གསེར་ཡིག་པ་རྣམས་ཀྱིས། རིན་པོ་ཆེ་ལོ་ཙཱ་བ་མར་ལ་མི་འབྱོན་ན་ཞལ་ཀྱིན་གང་བཏང་ཡང་ངེད་ལ་རྒྱལ་པོའི་ལུང་མེད་པས་སྤྱན་འདྲེན་མི་ཕོད་ཅིང་མི་འདྲེན་པར་བྱ་བར་གདའ། ཁྱེད་ཀྱི་སྤྱན་སྔ་ནས། གཤེགས་བཞུད་ཀྱང་སྐུ་ནས་སུ་བྱོན་པ་དང༌། ལྟས་དང་རྟེན་འབྲེལ་དང༌། ཐག་རིང་པོར་བཞུགས་པ་གང་གི་ངོས་ནས་མད་པར་འདུག བྱབ་ཏ་ཡང་ཤིན་ཏུ་དཀའ་བར་གདའ་བས། འདིའི་མཛད་ལུགས་ཇི་ལྟར་དགོངས། གསེར་ཡིག་པ་དང་སྣ་མི་འབྱེ་བ་དེ་ལྟ་བུ་ཞིག་བྱུང་ན་ཤིན་ཏུ་དགའ་བར་འདུག ལར་ཁྱེད་ཀྱི་ཞབས་རྟོག་ཏུ་ཅི་འགྲོ་བ་རྣམས་ནི་སྔར་ཡང་བསྒྲུབས་པ་ལགས། །ད་རུང་ཡང་བསྒྲུབ་པར་ཞུ་བ་ལགས། འགྲོ་ཀུན་དགེ་བ་ཇི་སྙེད་ཡོད་པ་དང༌། བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེད་གྱུར་ཅིག། །། ༡༦༽ ༄། །ཆོས་རྗེ་ས་སྐྱ་པཎ་ཆེན་རིན་པོ་ཆེར་གསེར་འབུམ་གྱི་ཐིངས་ཡིག། ཨོཾ་སྭསྟི། བླ་མ་རྣམས་དང་ཡི་དམ་ལྷ། །བླ་མེད་ཇོ་བོ་དཀོན་མཆོག་གསུམ། །དུས་གསུམ་འཕགས་པ་ཐམས་ཅད་དང༌། །བརྟུལ་ཞུགས་གྲུབ་པ་མ་ལུས་ལ། །གུས་པས་ཕྱག་འཚལ་སྐྱབས་སུ་མཆི། །ཐུབ་པའི་བསྟན་པ་རིན་ཆེན་ལ། །བྱ་བ་རླབས་ཆེན་མཛད་གྱུར་ཅིང༌། །སྔགས་དང་མཚན་ཉིད་ཀུན་གྱི་གཏེར། །ལུང་དང་རིགས་པའི་དབང་ཕྱུག་སྟེ། །བཀའ་དང་བསྟན་བཅོས་མ་ལུས་པ། །གཞུང་དང་གདམས་ངག་ཐམས་ཅད་ལ། །དྲི་མེད་ཤེས་རབ་སྤྱན་མཆོག་གིས། །ལེགས་པར་གཟིགས་ཤིང་ཆོས་རྣམས་ལ། །རྨོངས་མེད་བློ་གྲོས་རྒྱ་མཚོ་ལྟར། །བླ་མའི་བླ་མ་བླ་ན་མེད། །རྡོ་རྗེ་འཆང་དང་འདྲ་བ་ཡི། །བླ་མ་དམ་པའི་གདུང་ལས་འཁྲུངས། །དེང་སང་དུས་ན་ས་སྟེང་འདིར། །རྩོད་པ་ཀུན་དང་རྣམ་པར་བྲལ། བྱམས་དང་སྙིང་རྗེ་བྱང་ཆུབ་སེམས། །སྨོན་འཇུག་དོན་དམ་རྣམ་གསུམ་དང༌། །དྲི་མེད་ཚུལ་ཁྲིམས་རིན་ཆེན་གྱིས། །འཁོར་བ་སྡུག་བསྔལ་རྒྱ་མཚོ་འདིར། །སྡུག་བསྔལ་ཉམས་ཐག་འགྲོ་བ་རྣམས། །ཐུགས་རྗེའི་ལྕགས་ཀྱུས་བཟུང་ནས་ཀྱང༌། །བྱང་ཆུབ་མཆོག་ལ་འགོད་པར་མཛད། །ས་སྟེང་འཛམ་གླིང་རྩོད་དང་བྲལ། །སྒྲ་སྒྱུར་ལོ་ཙཱ་རིན་ཆེན་ལ། །གུས་པའི་ཡིད་ཀྱིས་རབ་ཏུ་འདུད། །ཕྱོགས་ནས་འགྲུལ་པ་ལ་སྨྲས་པ།

རིན་པོ་ཆེ་ལོ་ཙཱ་བ་སྐུ་ཁམས་བཟང་ཞིང༌། འཕྲིན་ལས་རླབས་པོ་ཆེ་མཛད་པ་ལ་བར་ཆད་མ་མཆིས་པར་འཁུམས། དེ་བདག་ཅག་ལ་སོགས་པ་འགྲོ་བ་ཐམས་ཅད་ལ་བཀའ་དྲིན་ཆེ་ཞིང་ཐུགས་ལ་བཏགས། འགྲོ་བ་མང་པོ་བླ་ན་མེད་པའི་བྱང་ཆུབ་ལ་འགོད་པར་བྱ་བའི་ཕྱིར་དང༌། བདག་ཉིད་ཆེན་པོ་ཁྱེད་རང་ཉིད་ཀྱི་སྐུའི་རིམ་འགྲོ་ལ། ཡུལ་དབུས་གཙང་གི་དགེ་བའི་བཤེས་གཉེན་ཐོས་བསམ་སྒོམ་གསུམ་དབང་ཕྱུག་དུ་མ་རྣམས་སྤྱན་དྲངས་ནས། ཆོས་ཀྱི་འཁོར་ལོ་ལེགས་པར་བསྐོར་བ་དང༌། འདུ་འགྱེད་ངོ་མཚར་ཅན་དུ་མ་མཛད་པ་ངོ་མཚར་ཤིན་ཏུ་ཆེ་ཞིང་རྗེས་སུ་ཡི་རང༌། དེའི་གྲལ་དཔོན་དུ་བསྔོས་པའི་སྐུ་སྐལ་འབྲི་གུང་གི་གླིང་རིན་པོ་ཆེ་འདིར། འདས་མ་འོངས་དུས་གསུམ་མ་བྱོན་གྱི་དེ་བཞིན་གཤེགས་པ་ཐམས་ཅད་སྐྱེད་པར་བྱེད་པའི་ཡུམ་ཆེན་མོ། བྱང་ཆུབ་སེམས་དཔའ་དང་འཕགས་པ་ཉན་ཐོས་དང་རང་སངས་རྒྱས་ཐམས་ཅད་སྐྱེད་པར་བྱེད་པའི་ཡུམ་ཆེན་འབྱུང་བར་བྱེད་པའི་གཞི། འགྲོ་བ་ཐམས་ཅད་ཀྱི་བདེ་སྐྱིད་འབྱུང་བའི་གནས། འཕགས་པ་ཤེས་རབ་ཀྱི་ཕ་རོལ་དུ་ཕྱིན་པ་སྟོང་ཕྲག་བརྒྱ་པ་བཻཌཱུརྻ་མཐིང་གི་གླེགས་བམ་ཆེན་པོ་ལ། ཡི་གེ་གསལ་ཞིང་རབ་ཏུ་གསལ་བས་ལེགས་པར་བཞེངས་པ་རིན་པོ་ཆེ་གསེར་གྱི་འབུམ་གཟབས་བྲིས་ངོ་མཚར་ཅན་འདི་ལྟ་བུ་ཕུལ་ཞིང་གནང་བ་ཐུགས་ལ་བཏགས། བཀའ་དྲིན་ཆེ། ངན་བུ་ལ་སྟག་ངོ་མཚར་ཅན་གནང་བ་དང༌། སློབ་དཔོན་གཅུང་རིན་པོ་ཆེ་ལ་གཟིག་བཟང་པོ་དང༌། །དཔོན་སྒོམ་པ་ཤག་རིན་ལ་གཟིག་དང༌། གཞན་ཡང་དགོས་པ་རྣམས་ལ་རྣམ་གཞག་དང་བཅས་པ་རྣམས། སྟོན་པ་དང་ཉེ་གནས་པ་དང་ཁོང་རྣམ་པས་ལེགས་པར་ཐིངས། ལར་རྒྱ་དཀར་ནག་ཕྱོགས་དང་ཕྱོགས་མཚམས་ཐམས་ཅད་ཀྱི་རྒྱལ་པོ་བསོད་ནམས་ཅན་རྣམས་ཀྱིས་བདག་ཉིད་ཆེན་པོ་སྤྱན་འདྲེན་ཞིང་ཞབས་ཏོག་བགྱིད་ཅེས་གྲགས། ན་ནིང་ཕྱིས་ཧོར་གྱི་རྒྱལ་པོ་འདི་མཐུ་རྒྱས། སྤྱན་སྔ་དེ་ནས་ཀྱང་གདན་འདྲེན་པའི་ཞུ་བ་བྱུང་ནས་གདའ། དེ་ལ་ཞལ་གྱིས་བཞེས་པར་ཁུམས།

དེ་ལ་བདག་ཅག་ཡབ་སྲས་རྣམས་ནི་སེམས་དགའ་བར་ནི་མ་བྱུང༌། གཤེགས་བཞུད་མཛད་པའི་དུས་སུ་གསུང་གླེང་ཁོ་ཐག་ཆོད་པ་བྱེད་རྒྱུ་ཡོད་པ་དང༌། བཀའ་གྲོས་གལ་ཆེ་བ་མང་པོ་བགྱིད་རྒྱུ་བདོག་པས། ཤུལ་འདི་ལ་ཅིས་ཀྱང་འབྱོན་པར་ཞུ། ངེད་ཡབ་སྲས་ཀྱིས་ཀྱང་ཞབས་ཏོག་ཏུ་གང་འགྲོ་བགྱིད་པ་ལགས།། །། ༡༧༽ ༄། །ས་སྐྱར་སྟོན་པ་ཞང་ལ་གདམས་པ།། ཨོཾ་སྭསྟི། །མཁས་ལ་བསྟེན་པས་མཁས་པའི་ཡོན་ཏན་རྣམས། །མ་ལུས་མངོན་དུ་འགྱུར་བ་ཆོས་ཉིད་ལགས། །ཐོས་བསམ་སྒོམ་པའི་ཡོན་ཏན་མ་ལུས་པ། །ས་སྟེང་འདི་ན་རྩོད་མེད་བླ་མ་ཡི། །ཆོས་ལས་སྐྱེས་པའི་སྲས་མཆོག་ཁྱེད་ཉིད་ཀྱིས། །ལེགས་སྨྲ་སྙན་ངག་དོན་ལྡན་བསྟོད་པ་དང༌། །བཀའ་ཡིག་ཞལ་ཏ་བདུད་རྩི་ལྟ་བུ་རྣམས། །ཐུགས་ལ་བཏགས་ནས་བསྐུར་བ་ཤིན་ཏུ་ལེགས། །དྲི་མེད་རྒྱལ་བ་ཕག་མོ་གྲུ་པ་ཡི། །བུ་དང་སློབ་མ་སྤྱི་དང་བྱེ་བྲག་རྣམས། །མོས་ཤིང་གུས་པའི་གནས་གྱུར་བླ་མ་ཡི། །གདན་ས་རིན་ཆེན་དཔལ་གྱི་ས་སྐྱ་དང༌། །དེར་བཞུགས་ཡོན་ཏན་རིན་ཆེན་དུ་མའི་བདག །སྐྱབས་གནས་རང་གི་བླ་མ་དམ་པ་ལ། །རྟག་ཏུ་མོས་ཤིང་གུས་པའི་བདག་ཉིད་ཅན། །དེ་འདྲའི་ཞབས་དྲུང་རྐང་གཉིས་མཆོག་གྱུར་པའི། །ཚིག་དང་ཐ་སྙད་ཕྲ་མོ་གང་ལགས་ཀྱང༌། །བདེན་འཛིན་ཤེས་པ་སྐྱེ་བ་ག་ལ་སྲིད། །བདག་ཉིད་ཆེན་པོ་ཡབ་སྲས་མ་ལུས་པས། །སྔར་བཞིན་རྟག་ཏུ་ཐུགས་ལ་འདོགས་པར་ཞུ། །བདག་ཅག་གསོལ་བ་འདེབས་ཤིང་མཆིས་པ་ལགས། །ད་ནས་བྱང་ཆུབ་སྙིང་པོའི་བར་དུ་ནི། །བློ་གྲོས་ཕྱོགས་ཅིག་སྐྱིད་སྡུག་དབྱེར་མེད་པར། །སྨོན་ལམ་སྨོན་པ་རབ་ཏུ་འདེབས་ཤིང་མཆིས།། །། ༡༨༽ ༄། །འཇིག་རྟེན་གསུམ་མགོན་སྲས་ཀྱི་ཐུ་བོ་གྲུབ་ཐོབ་སེང་གེ་ཡེ་ཤེས་ལ་གནང་བ།། ཨོཾ་སྭསྟི། །དུས་གསུམ་སངས་རྒྱས་ཐམས་ཅད་ཀྱི། །སྐུ་གསུང་ཐུགས་ཀྱི་ཡེ་ཤེས་ཀྱི། །ངོ་བོར་གྱུར་པ་ཆོས་ཀྱི་རྗེ། །འགྲོ་བའི་མགོན་པོ་རིན་ཆེན་གྱི། །སྲས་ཀྱི་ཐུ་བོ་རྩོད་དང་བྲལ། །འཁོར་དང་མྱ་ངན་འདས་པ་ཡི། །ཆོས་རྣམས་མ་ལུས་ཐམས་ཅད་ཀུན། །གཉིས་མེད་འོད་གསལ་ཆེན་པོར་རྟོགས། །རྒྱུ་དང་འབྲས་བུའི་རྟེན་འབྲེལ་དང༌། །ཟབ་མོའི་རྟེན་འབྲེལ་མ་ལུས་པ། །ཐམས་ཅད་མངོན་དུ་གྱུར་པ་ཡི། །སློབ་དཔོན་གྲུབ་ཐོབ་ཆེན་པོ་ཡིས། །འཇིག་རྟེན་མགོན་པོའི་ཐུགས་དགོངས་མཆོག

།རི་ཁྲོད་གངས་ཁྲོད་ནགས་ཁྲོད་དུ། །རི་དྭགས་རྒྱལ་པོ་སེང་གེ་ལྟར། །རྟག་ཏུ་རྒྱུ་ཞིང་བཞུགས་པ་ཡིས། །འགྲོ་མགོན་ཐུགས་དགོངས་རྫོགས་པ་དང༌། །གསུང་གི་བདུད་རྩི་ཁྱེད་ཀྱིས་བསྒྲུབས། །ཐུགས་ལ་བཏགས་སོ་བཀའ་དྲིན་ཆེ།། །། ༡༩༽ ༄། །དབོན་པོ་རིན་པོ་ཆེ་བསོད་ནམས་གྲགས་པ་ལ་ཕུལ་བའི་ཆབ་ཤོག། ཨོཾ་སྭསྟི། །དུས་གསུམ་རྒྱལ་བའི་ཞིང་ཁམས་འཇིག་རྟེན་འདིར། །སྤངས་རྟོགས་ཕུན་སུམ་ཚོགས་པ་ཆོས་ཀྱི་རྗེ། །འགྲོ་བའི་མགོན་པོ་བླ་མ་རིན་ཆེན་ལ། །གུས་པའི་ཕྱག་འཚལ་སྐྱབས་སུ་ཉེ་བར་མཆི། །འཁོར་འདས་གཉིས་མེད་རང་བཞིན་ཆོས་ཀྱི་སྐུ། །སྤྲོས་མེད་འོད་གསལ་ཆེན་པོར་བྱང་ཆུབ་པ། །རྟག་ཆད་ལ་སོགས་ལྟ་བའི་ཚོགས་རྣམས་འཇོམས། །མཁྱེན་པའི་ཡེ་ཤེས་རྒྱས་ལ་གུས་ཕྱག་འཚལ། །སྟོབས་བཅུའི་རྩ་བ་ཚུལ་ཁྲིམས་རིན་ཆེན་དང༌། །ཀུན་རྫོབ་སྨོན་འཇུག་དོན་དམ་རྣམ་གསུམ་གྱིས། །སྟོན་པའི་བསྟན་པ་རིན་ཆེན་རྒྱས་མཛད་པ། །འགྲོ་མགོན་རིན་པོ་ཆེ་ལ་ཕྱག་འཚལ་ལོ། །ཁྱོད་ནི་མཐོང་ཐོས་དྲན་པར་གྱུར་པ་ཡིས། །ཡོན་ཏན་རྒྱ་མཚོ་སེམས་ཉིད་རྟོགས་པར་གྱུར། །འཁོར་བའི་མེ་འདི་རྩད་ནས་ཞི་བར་མཛད། །ཐམས་ཅད་མཁྱེན་པ་ཁྱོད་ལ་ཕྱག་འཚལ་ལོ། །གཟུང་དང་འཛིན་པ་མ་རིག་ལ་སོགས་རྣམས། །སྤངས་ནས་བྱང་ཆུབ་ཆེན་པོར་སངས་རྒྱས་པ། །མཁྱེན་གཉིས་དུས་གསུམ་ལ་འཇུག་གཟིགས་པ་ཅན། །ཐར་པའི་གྲོང་ཁྱེར་སྟོན་མཛད་ཁྱོད་ཕྱག་འཚལ། །འཇིག་རྟེན་མགོན་པོ་དཔལ་ལྡན་རིན་ཆེན་གྱི། །སྐུ་གསུང་ཐུགས་དང་དབྱེར་མེད་ངོ་བོ་ཉིད། །རྟེན་ཅིང་འབྲེལ་འབྱུང་ཟབ་མོ་ཀུན་གྱི་བདག །དུས་གསུམ་རྒྱལ་བ་ཁྱོད་ལ་ཕྱག་འཚལ་ལོ། །སྙན་པའི་འབྲུག་སྒྲ་འཇིག་རྟེན་གསུམ་དུ་གྲགས། །ལྷར་བཅས་འཇིག་རྟེན་ཞབས་ཀྱི་པད་མོར་འདུད། །གྲགས་པའི་དབང་ཕྱུག་མི་མཆོག་རིན་པོ་ཆེ། །ཐུབ་པའི་དབང་པོ་ཁྱོད་ལ་གུས་ཕྱག་འཚལ། །ཚངས་དབང་རྒྱལ་པོ་ལྟ་བུར་བལྟ་ན་སྡུག །ཀླུ་དབང་རྒྱལ་པོ་ལྟ་བུར་ཆོས་ཆར་འབེབས། །འཁོར་ལོ་སྒྱུར་རྒྱལ་བཞིན་དུ་ཆོས་ཁྲིམས་མཛད། །སྲིད་གསུམ་མཚུངས་མེད་ཁྱོད་ལ་ཕྱག་འཚལ་ལོ། །དུལ་བ་ཁྲི་ཕྲག་དུ་མའི་དབུས་བཞུགས་ནས། །ཚངས་དབྱངས་ཀ་ལ་པིང་ཀ་འབྲུག་གི་སྒྲ། །བྱང་ཆུབ་སེམས་གཉིས་དབྱེར་མེད་རྒྱུ་འབྲས་ཆོས། །བདེན་གཏམ་སྙན་གསུང་ཁྱོད་ལ་ཕྱག་འཚལ་ལོ། །བྱང་ཆུབ་སྙིང་པོ་དཔལ་གྱི་འབྲི་གུང་དུ། །སྙན་པའི་རྒྱ་མཚོ་ཁྱོད་ཉིད་བཞུགས་གྱུར་ནས། །རྒྱལ་བ་དེ་ཡི་བསྟན་པ་རྒྱས་པར་མཛད། །དེད་དཔོན་ཁྱོད་ཉིད་ལ་ནི་ཕྱག་འཚལ་ལོ། །རྒྱལ་མཚན་རྩེ་མོ་དཔལ་གྱི་འབྲི་གུང་དུ། །ལྷར་བཅས་འཇིག་རྟེན་ཟིལ་གྱིས་མནན་ནས་སུ། །རི་དབང་རྒྱལ་པོ་ལྟ་བུར་ཁྱོད་མཛེས་ལགས། །སྐུ་གསུམ་དབྱེར་མེད་ཁྱོད་ལ་ཕྱག་འཚལ་ལོ། །སྟོང་གསུམ་འཇིག་རྟེན་ཁམས་འདིར་རྨད་བྱུང་བ། །སྲིད་པ་གསུམ་ན་མཐོང་བར་དཀའ་བའི་དཔལ། །འོད་གསལ་ཆེན་པོ་སེམས་ཉིད་རྡོ་རྗེའི་སྐུ། །སྨྲ་བའི་དབང་ཕྱུག་ཁྱོད་ལ་ཕྱག་འཚལ་ལོ། །རིགས་རུས་ལང་ཚོ་ཐོས་པས་དྲེགས་པ་རྣམས། །ཁྱོད་ཉིད་མཐོང་བས་ཐམས་ཅད་ཟིལ་གྱིས་མནན། །སྣ་ཚོགས་ལྟ་བས་རྣམ་པར་དཀྲུགས་རྣམས་ཀྱི། །ཐེ་ཚོམ་གཅོད་མཛད་ཁྱོད་ལ་ཕྱག་འཚལ་ལོ། །དུས་གསུམ་རྒྱལ་བའི་གདན་ས་རྡོ་རྗེ་གདན། །ཡོན་ཏན་འབྱུང་གནས་དཔལ་གྱི་མཐའ་རྩ་ནས། །ཉིད་ཀྱི་འབངས་སུ་གྱུར་པ་གདན་ས་བས། །གསོལ་འདེབས་སྐྱབས་སུ་མཆིའོ་བྱིན་གྱིས་རློབས། །རྗེ་སྔོན་ཡང་བཀའ་དྲིན་མི་ཆུང་ཆེ། །ད་རུང་བྱིན་གྱིས་བརླབ་དུ་གསོལ། །འགྲོ་ཀུན་དགེ་བ་བསགས་དང་ཡོད་པ་རྣམས། །མཉམ་མེད་ཆོས་རྗེ་རིན་ཆེན་སྐུ་ཐོབ་ཤོག

།སླད་ཀྱི་དོན་ཞུ་བ། བླ་མ་རིན་པོ་ཆེ་སྐུ་ཁམས་བཟང་ཞིང་འཕྲིན་ལས་ཀྱི་སྒོ་མཐའ་ཡས་པས་བདག་ཅག་གདུལ་བྱ་སེམས་ཅན་རྣམས། བླ་ན་མེད་པའི་བྱང་ཆུབ་ལ་འགོད་པ་ལ་སྐྱོ་བ་མི་མངའ་ཞིང་སྐུ་ཁམས་རིན་པོ་ཆེ་བཟང་བར་ཁུམས། དེ་ངན་བུ་ལ་སོགས་པ་བཀའ་འབངས་རྣམས་ཤིན་ཏུ་བཀའ་དྲིན་ཆེ་ཞིང་ཐུགས་ལ་བཏགས། ད་རེས་གདན་ས་རིན་པོ་ཆེ་དང༌། དེའི་གཡོག་པོར་གྱུར་པ་ངན་བུ་དང་བཅས་པ་ལ་ལྷ་དང་བཅས་པའི་འཇིག་རྟེན་དུ་སུས་ཀྱང་རྙེད་པར་དཀའ་བའི་དངོས་པོ་ཁྱད་པར་འཕགས་པ་བཟང་པོ་དཔལ་གྱི་བཀོད་པ་ལྟ་བུ་རྣམས་གནང་བ་ཤིན་ཏུ་ཐུགས་ལ་བཏགས། ཡི་གེ་མི་འཁྱམ་པའི་རྟེན། དཔལ་ལྡན་ཕག་མོ་གྲུ་པའི་ཚེམས་གཅིག་དང༌། རྗེ་རིན་པོ་ཆེའི་སྐུ་ཡོལ་འདི་ཉིད་རིན་པོ་ཆེ་ཉིད་ཀྱི་སྐུ་ཡོལ་མཛད་པར་ཞུ་བ་དང༌། སྐུ་ཕྱིང་སྔོན་པོར་ཡོངས་སུ་གྲགས་པ་དགུང་ལོ་སུམ་ཅུ་རྩ་གྲངས་སུ་སྐུ་ཕྱི་མཛད་པ་འདི་དང༌། མདོ་མང་བྱང་ཚགས་ཉི་ཤུ་རྩ་གཅིག་དུམ་གཅིག་དང༌། ཡང་མདོ་མང་བྲིས་གསར་ཉི་ཤུ་རྩ་གཉིས་དུམ་གཅིག རྒྱས་པ་གཟབས་བྲིས་བཅུ་དྲུག་དུམ་ཚར་བཞི། བཅུ་བཞི་དུམ་ཚར་གཉིས། བཅུ་གཉིས་དུམ་ཚར་བདུན། མདོ་རྒྱས་ཚར་བཅོ་ལྔས་སྣ་དྲངས་པའི་གསུང་རབ་པོ་ཏི་ལྔ་བརྒྱ་འབུལ་ཞིང་མཆིས། །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲ་ས་དག་ལ། །ཀུན་ཀྱང་ཀུན་ནས་བཟང་པོར་རེད་གྱུར་ཅིག། །། ༢༠༽ ༄། །ཆོས་ཀྱི་རྒྱལ་པོ་ཆེན་པོ་ཇོ་བོ་ཡ་ཙེ་ལ་གདམས་པའི་ཆབ་ཤོག། ཨོཾ་སྭསྟི། །འབྲི་གུང་དཔལ་གྱི་ནགས་ཁྲོད་ནས། བླ་མ་རིན་པོ་ཆེ་སྤྱན་སྔ་ནས། ས་ཆེན་པོའི་བདག་པོ་ཇོ་བོ་ཡ་ཙེ་བའི་སྤྱན་སྔར་ཞུ་བ། ཇོ་བོ་བའི་ཡབ་དང་མེས་པོའི་དུས་ནས། ད་ལྟར་ཇོ་བོ་ཞལ་བཞུགས་པ་ཡན་ཆད་དུ་གདུང་རབས་གསུམ་གྱི་བར་གྱི་བླ་མའམ་བླའི་མཆོད་གནས་ཆོས་རྗེ་རིན་པོ་ཆེ་ཞལ་བཞུགས་པ་ནས་ད་ལྟར་ངན་བུ་ཡན་ཆད་བླ་མ་ཡབ་སྲས་བཞི་བྱོན་པའི་ཡོན་བདག་གི་རྩ་བའམ།

བདག་པོ་ཇོ་བོ་ཉིད་ལགས་པ་དང༌། སྐྱེ་བ་དང་སྐྱེ་བ་ཐམས་ཅད་དུ་དེ་སྔོན་ཕན་ཆད་ཀྱང་འབྲལ་མ་མྱོང་བའི་རྟེན་འབྲེལ་ཡོད་ལ། ད་ཕྱིན་ཆད་ཀྱང་སྐྱེ་བ་དང་སྐྱེ་བ་ཐམས་ཅད་དུ་འབྲལ་བ་མེད་པ་དང༌། ཆོས་ཀྱི་རྒྱལ་པོ་ཇོ་བོ་བའི་འཕྲིན་ལས་དང་རྒྱལ་པོའི་སྲིད་ལ་སོགས་པ་རྣམས་ཀྱང་བརྟན་ཞིང་རྒྱས་པར་འགྱུར་བའི་སྟེང་དུ་སྐུ་ཚེ་མཐར་ཕྱིན་པར་འགྱུར་བའི་རྟེན་འབྲེལ་ངན་བུས་འདི་ནས་བྱེད་ཅིང་ཡོད་པ་ལགས་ལ། ནམ་ཞིག་འཆི་བའི་དུས་བྱེད་པའི་ཚེ་ན་ཡང༌། ནུབ་ཕྱོགས་བདེ་བ་ཅན་གྱི་ཞིང་ཁམས་སུ། །པདྨ་ལས་སྐྱེས་དགེ་སློང་གྱུར་ནས་ཀྱང༌། །སངས་རྒྱས་འོད་དཔག་མེད་པ་མཐོང་གྱུར་ཏེ། །བྱང་ཆུབ་ལུང་བསྟན་ཐོབ་པར་འགྱུར་བ་ཡི། །རྟེན་འབྲེལ་འདི་ནས་བདག་གིས་བསྒྲིག་པར་བགྱི། །དད་པ་འགྱུར་མེད་གསེར་གྱི་ས་གཞི་ལ། །མོས་གུས་རི་བོ་ལྟ་བུར་བརྟན་པར་མཛོད། །འཁོར་འདས་བདེ་སྐྱིད་མ་ལུས་དེ་ལས་འབྱུང༌། །རྒྱལ་སྲིད་ཆོས་ཀྱིས་སྐྱོང་བར་མཛད་པ་དང༌། །དེ་ལ་བར་ཆད་མེད་པར་སྤྱོད་པ་དང༌། །ཕ་རོལ་ཕྱོགས་ཀྱིས་གནོད་པར་མི་ནུས་ཤིང༌། །བསམས་པའི་དོན་རྣམས་འགྲུབ་པར་འགྱུར་བ་ཡི། །བྱིན་རླབས་འདི་ནས་ངན་བུས་བགྱིད་པ་ལགས། །ཆོས་མིན་སྤངས་ནས་ཆོས་ཀྱིས་རྒྱལ་སྲིད་སྐྱོང༌། །འཇིག་རྟེན་འཁོར་ལོས་སྒྱུར་རྒྱལ་འབྱུང་བ་རྣམས། །དགེ་བཅུའི་ཁྲིམས་ནི་འཆའ་བར་མཛད་པ་ལྟར། །དེ་དང་མཐུན་པར་འབངས་ཀྱི་སྐྱེ་དགུ་སྐྱོངས། །ཇོ་བོ་བས་ངན་བུ་ལ་བསམས་ནས་འབུལ་བ་རྒྱ་ཆེན་པོ་བསྐུར་ནས་འདུག་ཀྱང༌། ཧོར་དང་གིས་རྐྱེན་བྱས་པས་དུས་སུ་ཐོན་པར་མ་གྱུར་ཀྱང་དེ་ལ་ཐུགས་ཁྲལ་མཛད་མི་འཚལ། ཐོན་པ་དང་འདྲ། ཇོ་བོ་བའི་བསྲུང་བའི་འཁོར་ལོ་ལ། ངན་བུའི་གསོལ་འཕྲོ་པོང་གུ་ཆེ་རྡོ་རྗེ་གསང་ལམ་གྱི་སྐུ་ཕྱམ་གཅིག་བསྐུར་ནས་མཆིས།། ༈ །།ཨོཾ་སྭསྟི། བླ་མ་ཡི་དམ་དཀོན་མཆོག་ལ། །སྒོ་གསུམ་དད་ཅིང་དང་བ་ཡིས། །གུས་པས་རྟག་ཏུ་ཕྱག་འཚལ་འདུད། །ཐུབ་པའི་བསྟན་པ་རིན་ཆེན་ལ། །ཐོས་དང་བསམ་དང་སྒོམ་པ་ཡིས། །བྱ་བ་རྒྱ་ཆེན་མཛད་གྱུར་པ། །བདག་གི་དགེ་བའི་བཤེས་གཉེན་ལ། །གུས་པའི་ཤུགས་ཀྱིས་ཞུ་འབུལ་བ། །དམག་དཔུང་ཆེན་པོ་གཡུལ་ཉེས་ན། །དཔའ་བོ་གཅིག་ལ་བརྟེན་པ་ཡིན། །ཐུབ་པའི་བསྟན་པ་ཉམས་པའི་ཚེ། །ཁྱེད་ཀྱིས་དཔའ་བོ་མཛད་པ་ཡིན། །ད་ཡང་དེ་ལྟར་མཛད་པར་ཞུ། །གནམ་ལྕགས་དྲག་པོའི་ཐོག་ཆེན་ཡང༌། །རིག་སྔགས་སྦྱོར་བས་ཟློག་པ་ཡིན། །གདུག་པ་གནམ་ལྕགས་ཐོག་སེར་རྣམས། །ཐུབ་པ་བརྟུལ་ཞུགས་བདག་ཉིད་ཅན། །མཁས་བཙུན་བདེན་པའི་གསང་སྔགས་ཀྱིས། །གདན་ས་རིན་ཆེན་སྲུང་བར་ཞུ། །ལྷ་དང་བཅས་པའི་འཇིག་རྟེན་གྱི། །གཙུག་གི་ནོར་བུ་གདན་ས་ཡི། །རྒྱན་དུ་གྱུར་པའི་སྐྱེས་ཆེན་ཁྱེད། །རྒྱལ་མཚན་རྩེ་མོ་དེ་ཉིད་དུ། །ལྷམ་མེ་ལྷན་ནེ་ལྷང་ངེར་བཞུགས། །ཐུགས་ཀྱི་གཡོ་འགུལ་མི་མཛད་ཞུ། །ཞུ་རྟེན་ཆབ་ཚྭ་ཞོ་གསུམ་འབུལ། །དལ་གྱིས་དལ་གྱིས་ལེགས་བསྒྲལ་ནས། །ཉི་མའི་མཐོང་ལ་བཞུགས་ནས་ཀྱང༌། །ལེགས་པར་དགོངས་ཤིང་དགྱེས་པར་ཞུ། །དམྱལ་པ་འགའ་ཡིས་མཁན་པོ་གཡེང༌། །ཁམས་པ་འགའ་ཡིས་བླ་མ་གཡེང༌། །བར་མ་སྐབས་ཀྱིས་སློབ་དཔོན་གཡེང༌། །བདག་གི་བླ་མ་དམ་པ་ཡི། །གདན་ས་དམྱལ་ཁམས་བར་མ་ཡི། །འཇིག་པར་བྱེད་པའི་སྙིང་ཁྲག་རྣམས། །ལས་ཀྱི་གཤིན་རྗེས་ནམ་མཁར་གཏོར།། །།

༢༡༽ ༄། །ས་བདག་རྒྱལ་པོ་ཆེན་པོ་ཇོ་བོ་མངའ་བདག་ལ་སྤྲིངས་པའི་ཆབ་ཤོག། ཨོཾ་སྭ་སྟི། དུས་གསུམ་གྱི་རྒྱལ་བའི་མཆོད་རྟེན། འབྲི་གུང་དཔལ་གྱི་ནགས་ཁྲོད་ནས་བླ་མ་རིན་པོ་ཆེ་དང༌། དཔོན་སྒོམ་པ་ཤག་རིན་ཡབ་སྲས་གཉིས་ཀྱིས། །ཇོ་བོ་རྗེ་ས་བདག་གི་རྒྱལ་པོ་བཀའ་དྲིན་ཅན་གྱི་དབོན་སྲས། བྱང་ཆུབ་སེམས་དཔའི་གདུང་བརྒྱུད། མགོ་ནག་ཡོངས་ཀྱི་སྤྱི་རྗེ། ས་ཆེན་པོའི་བདག་པོ། ཆོས་ཀྱི་རྒྱལ་པོ་ཆོས་ཀྱི་རྒྱལ་སྲིད་སྐྱོང་བར་མཛད་པ། ཇོ་བོ་མངའ་བདག་གི་སྤྱན་སྔར་ཞུ་བ། འཇིག་རྟེན་དུ་ཡང་དག་པར་རྫོགས་པའི་སངས་རྒྱས་གཅིག་བྱུང་བའི་དུས་སུ་དེའི་བདག་པོའམ་ཞབས་ཏོག་པ་འཁོར་ལོས་བསྒྱུར་བའི་རྒྱལ་པོ་ཞིང་དག་པ་རྣམས་སུ་འབྱུང་བར་གསུངས་པ་ལྟར། ཆོས་རྗེ་རིན་པོ་ཆེ་ཡབ་སྲས་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་བྱུང་བའི་བདག་པོ་ཆེན་པོ། ཇོ་བོ་བླ་མ་རིན་པོ་ཆེ་ནས་ད་ལྟ་ཇོ་བོ་མངའ་བདག་བཞུགས་པ་ཡན་ཆད། དཔལ་འབྲི་གུང་བ་བླ་མ་དགེ་འདུན་འཁོར་དང་བཅས་པའི་བདག་པོ་ཆེན་པོར་བཞུགས་པ་བཀའ་དྲིན་ཆེ་ཞིང་ཐུགས་ལ་བཏགས་པ་ལགས། སྒོས་སུ་སྔོན་སྨོན་ལམ་གྱི་དབང་གིས་ངན་བུ་འབྲི་གུང་དཔལ་གྱི་ནགས་ཁྲོད་དུ་དགེ་འདུན་གྱི་ཚོགས་རྒྱ་མཚོ་ཆེན་པོ་ལྟ་བུ་འདི་སྐྱོང་བ་དང༌། ཇོ་བོ་མངའ་བདག་ཆོས་ཀྱི་རྒྱལ་སྲིད་སྐྱོང་བ་དང་དུས་གཅིག་ཏུ་བྱུང་བ་འདི། ཇོ་བོ་དང་ངན་བུ་ལས་ཕྱོགས་གཅིག་ཏུ་བསགས་པའི་རྟེན་འབྲེལ་ལགས་པར་དགོངས་པར་ཞུ། ད་ལན་རི་ཁྲོད་པ་འདི་རྣམས་ཆོས་རྗེ་རིན་པོ་ཆེ་དང་ཇོ་བོའི་ཞབས་ཏོག་ཏུ་བཏང་པ་ཡིན་པས། ཐུགས་ལ་འདོགས་པ་དང་སྤྱན་རས་ཀྱིས་བཙའ་བར་ཞུ། །དེ་ན་བཞུགས་པའི་རི་ཁྲོད་པ་རྙིང་པ་ཐམས་ཅད་དང༌། འདི་ནས་ངན་བུ་སྐུ་འཁོར་དང་བཅས་པས་ཀྱང་ཇོ་བོ་བའི་སྐུའི་རིམ་གྲོ་ལ་ནན་ཏན་ཤིན་ཏུ་ཆེ་བར་བགྱིད་པ་ལགས། དོ་ཙིག་ཇོ་བོ་བས་རིན་པོ་ཆེ་གསེར་གྱི་མདོ་མངས་གཞན་པས་ཁྱད་པར་དུ་འཕགས་པ་འཛམ་བུ་གླིང་ན་རྙེད་པར་དཀའ་བ་ཐུགས་དམ་དུ་ཕུལ་བ་དང༌།

ཕུན་སུམ་ཚོགས་པའི་དགེ་འདུན་ལ་ཆབ་ཚྭ་མང་བསྐོལ་བསྐུར་བ་རྣམས། ཁོང་སྒོ་མང་པ་རྣམས་ཀྱིས་གོ་ཆོད་པར་བྱས་ནས་ཕྱག་ཏུ་ལེགས་པར་ཐིངས། ཏི་སེ་བ་རྒྱལ་བའི་ཚན་པ་ལ་ན་བཟའ་མེན་ཐང་བསྐུར་བ་སྐུའི་རིམ་གྲོ་ལ་སྐུ་ཐང་བཟོས་ནས་ཡུན་རིང་གསོལ། ཉེ་གནས་རྒྱལ་བས་དབུ་མཛད་དགེ་འདུན་རྣམས་སྤྱན་རས་ཀྱིས་བཙའ་བ་དང༌། ཐུགས་ལ་འདོགས་པར་ཞུ། ཡིག་རྟེན་དུ་ཇོ་བོའི་སྐུའི་ན་བཟའི་རྒྱུ་གོས་ཆེན་དམར་པོ་གསེར་ཆུ་མ་ཁྲུ་བཅོ་བརྒྱད་ཡོད་པ་ཞིག་བསྐུར་ནས་མཆིས་པས་སྐུ་ལ་གསོལ་བར་ཞུ། ཆབ་ཚྭ་རྒྱལ་མོའི་མུར་ཇ་གདར་ཅིག་བསྐུར་ནས་མཆིས། །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོ་རེད་གྱུར་ཅིག། །། ༢༢༽ ༄། །ཏི་སེའི་སྒོམ་ཆེན་རྣམས་ལ་བསྐུར་བའི་བཀའ་ཡིག། ཨོཾ་སྭསྟི། སྐྱོབ་མཛད་ཤཱཀྱའི་རྒྱལ་པོ་དང༌། །དཔལ་ལྡན་ཕག་མོ་གྲུ་པ་དང༌། །འཇིག་རྟེན་མགོན་པོ་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི། །སྤྱིར་བཀའ་བརྒྱུད་རིན་པོ་ཆེ་འདི། སྒོས་འཇིག་རྟེན་མགོན་པོ་རིན་པོ་ཆེ་འཇིག་རྟེན་དུ་བྱོན་པའི་ཐུགས་ཀྱི་དགོངས་པ་རི་ཁྲོད་པ་ལགས་པས། ཁྱེད་རི་ཁྲོད་པ་རྣམས་ལ་རི་ཁྲོད་དུ་གཤེགས་པའི་མཛད་པ་དང༌། རྣམ་པར་ཐར་པ་བྱ་བའི་ཚུལ་འདི་ལྟར་དུ་མཛད་པར་ཞུ། །སྒོམ་བྱུང་གི་ཡོན་ཏན་རིན་པོ་ཆེ་ཆགས་སྡང་མེད་པའི་བསམ་པ་མཉམ་པ་ཉིད་ཀྱི་སེམས་ལས་སྐྱེ་བ་ལགས་ཏེ། དཔལ་ལྡན་ཕག་མོ་གྲུ་པའི་ཞལ་ནས་ཀྱང༌། མཉམ་ཉིད་རིན་ཆེན་ཐང་ལ་ངལ་བསོས་ནས། །ཆགས་སྡང་ཁུར་དང་བྲལ་བར་དབུགས་ཀྱང་ཕྱིན། །ཡེ་ཤེས་རྒྱ་མཚོའི་གཏིང་དུ་གཉིད་ལོག་ན། །དུས་གསུམ་རྒྱལ་བའི་ཡོན་ཏན་རྨི་ལམ་རྨིས། །འགྲོ་དྲུག་མཛའ་བོ་རྣམས་ལ་བཤད་བྱས་ན། །ཞེན་མེད་ཉི་མ་ཤར་ལ་བརྗེད་ནས་ཐལ། །ཞེས་གསུངས་པས། སེམས་ཅན་ཐམས་ཅད་ལ་ཆགས་སྡང་གི་དབྱེ་བ་བྱར་མི་བཏུབ་པས་མི་མཛད་པ་དང༌།

སྒོས་སུ་བླ་མ་གཅིག་ལ་གསོལ་བ་འདེབས་པའི་རྡོ་རྗེ་མཆེད་གྲོགས་ནང་དུ་ཆགས་སྡང་སྤུའི་རྩེ་མོ་ཙམ་ཡང་མཛད་དུ་མི་བཏུབ་པས་མི་མཛད་པར་ཞུ། ཏིང་ངེ་འཛིན་གྱི་རྒྱལ་པོའི་མདོ་ལས་ཀྱང༌། གཅིག་ལ་གཅིག་གིས་གནོད་སེམས་བྱས་ན་ནི། །དེ་ལ་ཚུལ་ཁྲིམས་ཐོས་པས་སྐྱོབ་མི་ནུས། །བསམ་གཏན་མི་སྐྱོབ་དགོན་གནས་སྐྱོབ་མི་ནུས། །སྦྱིན་པས་མི་སྐྱོབ་སངས་རྒྱས་མཆོད་པས་མིན། །ཞེས་གསུངས་པ་དང༌། །རྡོ་རྗེ་སྤུན་ལ་ཁྲོས་པ་ནི། །ཉེས་པ་བརྗོད་པ་གསུམ་པ་ཡིན། ཞེས་གསུངས་པས། རི་ཁྲོད་པ་ཐམས་ཅད་ཐུགས་ཕྱོགས་གཅིག་ཏུ་མཛད་ནས། འགྲོ་མགོན་ཡབ་སྲས་ལ་གསོལ་བ་འདེབས་པ་དང༌། རི་ཁྲོད་དུ་ཉམས་སུ་བླང་བའི་ཆོས། དཔལ་ནཱ་རོ་ཆེན་པོའི་ཆོས་དྲུག་ལྟར་ཉམས་སུ་བླང་བར་བྱ་བ་དང༌། རྩ་དང་རླུང་གི་ཁྲིད་དང༌། ཆོས་དྲུག་སོ་མ་དང༌། ཁྲིད་ཆུང་གི་སྣ་ཁ་དཔག་ཏུ་མེད་པ་དང༌། ཟབ་པའི་གདམས་ངག་ཐམས་ཅད་སྐབས་སྐབས་སུ་ཐུགས་ཉམས་སུ་བཞེས་པ་གལ་ཆེ། རི་ཁྲོད་དུ་དུས་ཐམས་ཅད་དུ་བསྒོམ་པར་བྱ་བའི་ཆོས་ནི་ལྔ་ལྡན་རྟག་ཏུ་ཉམས་སུ་བླང་བར་བྱ་བ་ལགས་ཏེ། བྱང་ཆུབ་ཀྱི་སེམས། ཡི་དམ་གྱི་ལྷ། བླ་མ། ཕྱག་རྒྱ་ཆེན་པོ། རྗེས་དགེ་བའི་རྩ་བ་བསྔོ་བ་དང་ལྔ་པོ་འདི་ལ་རྟག་ཏུ་མཉམ་པར་འཇོག་པས་ཉིན་མཚན་འདའ་བར་མཛད་པར་ཞུ། ལྟ་བ་རྣམ་པར་དག་པ་བྱང་ཆུབ་ཀྱི་སེམས་གཉིས་དབྱེ་བ་མེད་པའི་ཏིང་ངེ་འཛིན་དང༌། སྤྱོད་པ་རྣམ་པར་དག་པ་ཚུལ་ཁྲིམས་རིན་པོ་ཆེ་ལྷ་དང་བཅས་པའི་འཇིག་རྟེན་དང་བ་འདྲེན་པ་དང༌། རྣམ་པ་གཉིས་ལ་གནས་པར་ཞུ། སྒོམ་པ་རྣམ་པར་དག་པ་འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད་སེམས་ཉིད་གདོད་མ་ནས་མ་སྐྱེས་པའི་ངོ་བོ་དང་ཆོས་གསུམ་པོ་འདི་དང་མི་འབྲལ་བར་ཞུ། ཞུ་བའི་རྟེན་སྤྱན་སྔ་ནས་གསེར་སྲང་གང་གི་ཆབ་ཚྭ་མང་སྐོལ་གསེར་ཞོ་གང་གི་སྡོར་དང་བཅས་པ་དང༌། དགེ་འདུན་ལ་ཕྱག་རྟེན་ཆབ་དར་ཧ་པུ་ཡུག་ཅིག་འབུལ། བདག་ཅག་འབྲི་གུང་གི་གླིང་རིན་པོ་ཆེ་ན་བཞུགས་པའི་བླ་མ་དགེ་འདུན།

གདན་ས་རིན་པོ་ཆེ་གོང་མ་རྣམས་ན་བཞུགས་པའི་བླ་མ་དགེ་འདུན་སྐུ་འཁོར་དང་བཅས་པ་རྣམས་ཀྱི་སྐུའི་རིམ་གྲོ་ལ་དགོངས་པར་ཞུ་བ་དང༌། མཆོད་རྟེན་ཆེན་པོ་དཔལ་གྱི་ཏི་སེ་ན་གནས་པའི་གནས་པོ་ཆེན་པོ་དང༌། མཚོ་ཆེན་པོ་མ་དྲོས་པ་ན་བཞུགས་པའི་ཀླུའི་རྒྱལ་པོ་ཆེན་པོ་མ་དྲོས་པ་སྐུ་འཁོར་དང་བཅས་པས་གཙོ་བོ་བྱས་པའི་མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ་བའི་ཆེད་དང༌། འཇིག་རྟེན་མགོན་པོ་རིན་པོ་ཆེའི་ཐུགས་ཀྱི་དགོངས་པ་རྫོགས་པར་བྱ་བའི་ཕྱིར་སྒྲུབ་པ་ཚུལ་བཞིན་དུ་མཛད་པར་ཞུ། །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེད་གྱུར་ཅིག། །། ༢༣༽ ༄། །དྭགས་པོ་དགོན་དཀར་བ་ལ་སྤྲིངས་པའི་བཀའ་ཡིག ཨོཾ་སྭསྟི། རབ་འབྱམས་ནམ་མཁའི་མཐའ་མཉམ་ཞིང་ཁམས་འདིར། །མི་ཟད་རྒྱན་གྱི་འཁོར་ལོའི་འཕྲིན་ལས་ཀྱིས། །དུས་རྣམས་ཀུན་ཏུ་འགྲོ་རྣམས་སྐྱོབ་མཛད་པ། །འཇིག་རྟེན་མགོན་པོ་རིན་ཆེན་གུས་ཕྱག་འཚལ། །ནམ་མཁའ་ལྟ་བུར་རབ་ཡངས་འཇིག་རྟེན་འདིར། །ཆོ་འཕྲུལ་སྣ་ཚོགས་ཁྱབ་པར་སྟོན་པའི་མགོན། །བརྗོད་ལས་འདས་ཤིང་བསམ་དུ་མེད་པའི་སྐུས། །ལྷར་བཅས་འཇིག་རྟེན་འདྲེན་པ་ཁྱོད་ཕྱག་འཚལ། །བརྗོད་མེད་མཐའ་བྲལ་རྒྱ་མཚོ་ལྟ་བུའི་གསུང༌། །བདེན་གསུང་དྲི་མེད་རྣམ་པར་དག་པ་ནི། །ཚངས་དབྱངས་ཀ་ལ་པིང་ཀ་འབྲུག་གི་སྒྲ། །ཆོས་ཀྱི་འཁོར་ལོས་བསྒྱུར་མཛད་ཁྱོད་ཕྱག་འཚལ། །བྱང་ཆུབ་སེམས་གཉིས་དབྱེར་མེད་ནམ་མཁའི་ཐུགས། །གློ་བུར་ཉོན་མོངས་རྣམ་རྟོག་སྤྲིན་དང་བྲལ། །དུས་གསུམ་མཁྱེན་པ་མེ་ལོང་གཡའ་བྲལ་འདྲ། །རྣམ་དག་ནམ་མཁའི་ཐུགས་ལ་ཕྱག་འཚལ་ལོ། །འཁོར་དང་མྱ་ངན་འདས་པ་ཀུན་གྱི་སྲོག །འཇིག་རྟེན་མགོན་པོ་ཆོས་རྗེ་རིན་ཆེན་གྱི། །སྐུ་གསུང་ཐུགས་ཉིད་ཡོན་ཏན་རྒྱ་མཚོ་ལ། །གུས་པས་ཕྱག་འཚལ་སྐྱབས་སུ་ཉེ་བར་མཆི། །དུས་གསུམ་གདུལ་བར་བྱ་བ་མང་པོ་བཏུལ། །ཆོས་ཀྱི་དབང་ཕྱུག་རིན་ཆེན་ལས་བྱུང་བ། །སྨྲ་བའི་སེང་གེ་རྩོད་པ་ཀུན་དང་བྲལ། །ཁྱོད་འདྲ་འཇིག་རྟེན་མ་མཆིས་ལྷག་ཅི་མཆིས། །ཁྱོད་སྔོན་འཇིག་རྟེན་མགོན་པོ་རིན་ཆེན་གྱི། །སྐུ་དང་གྲིབ་མ་བཞིན་དུ་འབྲལ་མེད་ཅིང༌། །ཉི་མ་དང་ནི་འོད་ཟེར་ཇི་བཞིན་དུ། །མཉེས་གསུམ་བསྙེན་བཀུར་མཆོག་ལ་འགྲན་ཟླ་བྲལ། །ཁྲི་ཕྲག་དུ་མ་འདུས་པ་ཀུན་གྱི་མཆོག

།དེ་དག་ཀུན་གྱི་ཕ་མ་ལྟ་བུར་མཛད། །ཆོས་ཀྱི་རྗེ་དང་དབྱེ་བ་མེད་པའི་དཔལ། །རྣལ་འབྱོར་དབང་ཕྱུག་ཁྱོད་ལ་ཕྱག་འཚལ་ལོ། །ཐམས་ཅད་མཁྱེན་པ་དཔལ་ལྡན་འབྲི་གུང་བའི། །སྐུ་གསུང་ཐུགས་ཀྱི་འཕྲིན་ལས་ལས་གྲུབ་ཅིང༌། །བྱང་ཆུབ་སེམས་གཉིས་དབྱེར་མེད་སྤྲོས་དང་བྲལ། །མ་སྐྱེས་ལྷུན་གྱིས་གྲུབ་པའི་རྣལ་འབྱོར་པ། །འཁོར་འདས་ཆོས་རྣམས་ནམ་མཁའ་ལྟ་བུར་རྟོགས། །རྒྱུ་འབྲས་རྟེན་འབྲེལ་མ་འདྲེས་སོ་སོར་སྣང༌། །སྟོན་པའི་གསུང་ལ་བློ་གྲོས་རབ་ཡངས་པ། །གང་གིས་མཐོང་ནས་དྲན་པར་གྱུར་པ་རྣམས། །འཁོར་བའི་རྒྱུན་ལས་བཟློག་མཛད་ཁྱོད་ཕྱག་འཚལ། །ཐམས་ཅད་མཁྱེན་པ་དཔལ་ལྡན་འབྲི་གུང་པའི། །སྐུ་གསུང་ཐུགས་དང་དབྱེ་བ་མེད་པའི་དཔལ། །དུས་གསུམ་འཁོར་འདས་ཆོས་རྣམས་མ་ལུས་ཀུན། །དབྱེར་མེད་འོད་གསལ་ཆེན་པོར་ཐུགས་སུ་ཆུད། །བྱམས་དང་སྙིང་རྗེ་བྱང་སེམས་རིན་པོ་ཆེས། །སྡུག་བསྔལ་ཉོན་མོངས་གྱུར་པའི་འགྲོ་བ་རྣམས། །སྲིད་པའི་མཚོ་ལས་ཁྱེད་ཀྱིས་སྒྲོལ་བར་མཛད། །འགྲོ་བའི་གཉེན་གྱུར་ཁྱོད་ལ་ཕྱག་འཚལ་ལོ། །ལྟ་སྒོམ་སྤྱོད་གསུམ་རྣམ་པར་དག་པའི་མཆོག །ཚད་མེད་ཐུགས་རྗེ་ཉི་མ་ལྟ་བུ་ཡིས། །འགྲོ་བའི་མུན་སེལ་མཛད་པའི་རྣལ་འབྱོར་པ། །འགྲོ་མགོན་དཔལ་ལྡན་དེ་ཡི་ཐུགས་ཀྱི་སྲས། །དེང་སང་དུས་ན་སྔོན་དུས་འགྲོ་བ་དང༌། །ཕེབས་པར་སྨྲ་ཞིང་ལྷན་ཅིག་གནས་དྲན་ཚེ། །མོས་གུས་རྒྱ་མཚོ་གཏིང་ནས་སྐྱེ་བར་གྱུར། །ཆོས་ཀྱི་དབང་ཕྱུག་ཁྱེད་དང་བདག་གཉིས་ནི། །ལུས་ངག་ཡིད་གསུམ་བྱ་བ་མཐུན་པར་གྱུར། །ད་ཡང་རབ་འབྱམས་འཇིག་རྟེན་ཁམས་རྣམས་སུ། །འཇིག་རྟེན་མགོན་པོ་ཆོས་རྗེ་རིན་ཆེན་གྱི། །ཞབས་དྲུང་ཀུན་ཏུ་ཁྱོད་དང་འབྲལ་མེད་ཅིང༌། །སྔོན་དུས་བྱང་ཆུབ་གླིང་ན་ཇི་ལྟ་བར། །སྐྱིད་སྡུག་གཅིག་ཏུ་གྱུར་པའི་སྤྱོད་པ་ཡིས། །འགྲོ་མགོན་དེ་ཉིད་རྟག་ཏུ་མཆོད་པར་སྨོན། །ཟླ་འོད་གཞོན་ནུའི་ཕོ་བྲང་དུ། །སྐུ་བལྟམས་སྐྱེ་འགྲོ་ཀུན་གྱི་དཔལ་དུ་གྱུར། །བྱང་ཆུབ་སྙིང་པོ་དཔལ་གྱི་འབྲི་གུང་དུ། །དྲི་མེད་ཐོས་བསམ་སྒོམ་གསུམ་སྒྲོ་འདོགས་བཅད། །རྟ་བདུན་རྒྱལ་པོ་ཤར་ཕྱོགས་ཁྱོད་ལུང་བསྟན། །ཡོན་ཏན་རྒྱ་མཚོ་ཁྱོད་ལ་ཕྱག་འཚལ་ལོ། །དཔལ་ལྡན་ཕག་མོ་གྲུ་པའི་ནགས་ཚལ་ནས། །ཁྱེད་ཀྱི་གྲོགས་པོར་གྱུར་པའི་ཀུ་སཱ་ལིས། །གུས་པའི་ཡིད་དང་མོས་གུས་དབྱེར་མེད་པས། །སྨན་གྱི་རྒྱལ་པོ་གུར་གུམ་ཞོ་བཅུ་འབུལ། །སླད་མ་འགྲུལ་ལ་སྨྲས་པས།

ཁྱེད་སྐུ་ཁམས་བདེ་ཞིང་འཕྲིན་ལས་ཀྱི་སྟོབས་ཆེན་པོས་རང་གཞན་གྱི་དོན་ནམ་མཁའ་དང་མཉམ་པར་ཁུམས། དེ་བདག་ཅག་ལ་བཀའ་དྲིན་ཆེ་ཞིང་ཐུགས་ལ་བཏགས། ཡི་གེ་མི་འཁྱམ་པའི་རྟེན་དུ་གུར་གུམ་ཞོ་བཅུ་བསྐུར་ནས་བདོག སྐུ་ཁྲུས་ཀྱི་ཆབ་ཀྱི་ནང་དུ་འདེབས་པར་ཞུ། འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེད་གྱུར་ཅིག །། ༢༤༽ ༄། །འཇིག་རྟེན་གསུམ་གྱི་མགོན་པོར་ཞུས་པའི་ཞུས་ལན་བརྒྱ་རྩའི་མཆོད་བརྗོད།། ཨོཾ་སྭ་སྟི། ཡོན་ཏན་རྒྱ་མཚོ་སེམས་ཉིད་རྡོ་རྗེ་ཡིས། །སྒྲིབ་གསུམ་རི་བོ་བརྟན་པ་འཇིག་མཛད་པ། །རང་བྱུང་ལྷུན་གྱིས་གྲུབ་པ་ཆོས་ཀྱི་སྐུ། །དུས་གསུམ་བདག་ཉིད་བླ་མའི་ཞབས་པད་འདུད།། །། ༢༥༽ ༄། །འཇིག་རྟེན་གསུམ་གྱི་མགོན་པོར་ཞུས་པའི་ཞུས་ལན་ཀུན་དཔྱོད་མའི་མཆོད་བརྗོད།། ན་མོ་རཏྣ་གུ་རུ། གཉིས་འཛིན་རྟོག་པས་མ་གོས་ཤིང༌། །སྲིད་ཞི་མི་གནས་སྐུ་གསུང་ཐུགས། །འཁོར་འདས་ཀུན་དང་མཉམ་པར་འཇུག །འགྲོ་མགོན་ཐུབ་པ་ཆོས་རྗེ་འདུད།། །། ༢༦༽ ༄། །འཇིག་རྟེན་གསུམ་གྱི་མགོན་པོར་ཞུས་པའི་ཞུས་ལན་བཞི་མའི་མཆོད་བརྗོད།། ཨོཾ་སྭ་སྟི། དུས་གསུམ་མཁྱེན་པའི་སྟོན་པ་རྡོ་རྗེ་འཆང༌། །ཟག་མེད་བདེ་བ་ཆེན་པོའི་བདག་ཉིད་ཅན། །གཉིས་མེད་ཡུམ་བཅས་བདེ་ཆེན་བཅོམ་ལྡན་འདས། །དཔལ་ལྡན་བླ་མ་དམ་པའི་ཞབས་ལ་འདུད།། །། ༢༧༽ ༄། །འཇིག་རྟེན་གསུམ་གྱི་མགོན་པོར་ཞུས་པའི་ཞུས་ལན་བཅོ་བརྒྱད་པའི་མཆོད་བརྗོད།། ཨོཾ་སྭ་སྟི། འཇིག་རྟེན་གསུམ་གྱི་གཉེན་གཅིག་ཆོས་ཀྱི་རྗེ། །དུས་གསུམ་བདག་ཉིད་བདེ་ཆེན་ཡོན་ཏན་འབྱུང་བའི་གནས། །ཟབ་ཞི་སྤྲོས་བྲལ་རིན་ཆེན་སེམས་གཉིས་སྐུ། །མཉམ་མེད་བླ་མ་དམ་པའི་ཞབས་པད་འདུད།། །། ༢༨༽ ༄། །སྒོམ་པ་བ་གཡོར་པོ་ནས་གདན་སར་སྤྱན་དྲངས་པའི་དུས་ཀྱི་མཆོད་བརྗོད།། ཨོཾ་སྭསྟི། དུས་གསུམ་སངས་རྒྱས་ཐམས་ཅད་ཀྱི། །སྐུ་གསུང་ཐུགས་ཀྱི་ཡེ་ཤེས་ཀྱི། །ངོ་བོར་གྱུར་པ་ཆོས་ཀྱི་རྗེ། །འཇིག་རྟེན་མགོན་པོ་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི།། །།

༢༩༽ ༄། །གཞོན་ནུ་མཆོག་གིས་ཞུས་པའི་འབུལ་བའི་མཆོད་བརྗོད།། ཨོཾ་སྭསྟི། གང་ཞིག་སངས་རྒྱས་ཐམས་ཅད་འདུས་པ་རྡོ་རྗེ་འཆང་གི་སྐུ། །འཇིག་རྟེན་གསུམ་གྱི་མགོན་པོ་ཆོས་རྗེ་རིན་ཆེན་ལ། །གུས་པས་ཕྱག་འཚལ་སྐྱབས་སུ་ཉེ་བར་མཆི། །ཞིང་ཁམས་རྣམ་དག་ནུབ་ཕྱོགས་བདེ་ལྡན་ན། །བཅོམ་ལྡན་འོད་དཔག་མེད་པ་ཐུགས་རྗེ་ཅན། །བྱུ་རུའི་རི་ལྟར་ལྷམ་མེ་ལྷང་ངེར་བཞུགས། །འདི་ནས་ཤི་འཕོས་དེ་མཐོང་བྱ་ཕྱིར་དང༌། །དངོས་སུ་བྱང་ཆུབ་ལུང་བསྟན་ཐོབ་བྱའི་ཕྱིར། །དེ་རིང་བསོད་ནམས་ཚོགས་འདི་བསག་པར་བྱ།། །། ༣༠༽ ༄། །གཡུ་འབའ་མོ་ཁྲ་དགུར་ཕུལ་དུས་ཀྱི་མཆོད་བརྗོད།། ཨོཾ་སྭསྟི། བཀྲ་ཤིས་གང་ཞིག་བདེ་ལེགས་གངས་ཅན་མཚོ། །སྐྱབས་གསུམ་ཆོས་ཀྱི་དབང་ཕྱུག་འགྲོ་བའི་དཔལ། །རིགས་ཀྱི་གཙོ་བོ་འཁོར་འདས་སྐྱབས་གཅིག་པུ། །ཐུབ་དབང་འགྲོ་བའི་བླ་མ་རྒྱལ་གྱུར་ཅིག །སེམས་ཉིད་འོད་གསལ་མི་གཡོ་རྡོ་རྗེ་ཡིས། །བདག་འཛིན་ལོག་ལྟའི་རབ་རིབ་རྣམ་བཅོམ་ནས། །མི་ཟད་རྒྱན་གྱི་འཁོར་ལོར་སངས་རྒྱས་པའི། །ཆོས་ཀྱི་རྒྱལ་པོ་ཕག་མོ་གྲུ་པ་ལ། །གུས་པས་ཕྱག་འཚལ་སྐྱབས་སུ་ཉེ་བར་མཆི། །ལྷུན་གྲུབ་འགྱུར་མེད་བརྗོད་བྲལ་བློ་ལས་འདས། །སྐུ་གསུམ་ཡེ་ཤེས་ལྔ་ཡི་བདག་ཉིད་ཅན། །མཁའ་མཉམ་འགྲོ་བ་ལུས་ཅན་ཀུན་གྱི་སྐྱབས། །འཇིག་རྟེན་མགོན་པོ་ཕག་མོ་གྲུ་པ་ལ། །གུས་པས་ཕྱག་འཚལ་སྐྱབས་སུ་ཉེ་བར་མཆི། །དུས་གསུམ་རྒྱལ་བ་ཀུན་དངོས་ཆོས་ཀྱི་རྗེ། །འཁོར་འདས་ཀུན་ཁྱབ་སངས་རྒྱས་ཞིང་ཁམས་སུ། །མཛད་པ་སྣ་ཚོགས་སྟོན་མཛད་འཇིག་རྟེན་སྒྲོན། །རྒྱལ་བ་དཔལ་ལྡན་ཕག་མོ་གྲུ་པ་ལ། །གུས་པས་ཕྱག་འཚལ་སྐྱབས་སུ་ཉེ་བར་མཆི། །གཡུ་འབའ་མོ་ཁྲ་དགུར་ཕུལ་དུས་ཀྱི་མཆོད་བརྗོད་དོ།། །། ༣༡༽ ༄། །ཚུལ་ཁྲིམས་དཔལ་གྱི་འབུལ་བའི་མཆོད་བརྗོད།། ཨོཾ་སྭསྟི། དུས་གསུམ་བདེ་གཤེགས་ཆོས་ཀྱི་རྗེ། །འཁོར་འདས་བདེ་སྐྱིད་འབྱུང་བའི་གནས། །འཇིག་རྟེན་མགོན་པོ་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི། །ཚུལ་ཁྲིམས་དཔལ་གྱི་འབུལ་བའི་མཆོད་བརྗོད་རྫོགས་སོ།། །།

༣༢༽ ༄། །གདན་ས་རིན་པོ་ཆེ་ཕག་མོ་གྲུར་ཞབས་ཏོག་ཕུལ་བའི་འབུལ་ཚན་ཐོ་ཡིག་གི་མཆོད་བརྗོད།། 

 ཨོཾ་སྭསྟི། །དཔལ་ལྡན་ཕག་མོ་གྲུ་པ་དྲི་མེད་ཆོས་ཀྱི་སྐུ། །ལྷུན་གྲུབ་འོད་གསལ་འདུས་མ་བྱས་པ་ཆོས་ཀྱི་དབྱིངས། །རིགས་ཀྱི་བདག་པོ་བདེ་གཤེགས་གཙུག་ན་མཛེས་པའི་རྒྱན། །མཉམ་མེད་བླ་མ་དེ་ལ་གུས་པས་ཕྱག་འཚལ་སྐྱབས་སུ་མཆི། །འདས་པའི་དེ་བཞིན་གཤེགས་པ་འཁོར་བ་འཇིག །མ་འོངས་མི་བསྐྱོད་རྒྱལ་པོ་སྨན་གྱི་ལྷ། །ད་ལྟར་ཤཱཀྱའི་རྒྱལ་པོ་ཆོས་ཀྱི་རྗེ། །དུས་གསུམ་རྒྱལ་བ་དེ་ལ་གུས་ཕྱག་འཚལ། །འཇིག་རྟེན་མགོན་པོ་ཆོས་རྗེ་རིན་ཆེན་གྱི། །དབུ་གཙུག་རྒྱན་གྱུར་དབང་གི་རྒྱལ་པོ་མཆོག །ཡོན་ཏན་རིན་ཆེན་བྱེ་བའི་གཏེར་གྱུར་པའི། །རྒྱལ་བ་ཕག་མོ་གྲུ་པར་གུས་ཕྱག་འཚལ། །ནམ་མཁའ་ལྟ་བུར་རྣམ་དག་དྲི་མ་མེད། །སྐུ་གསུམ་ངོ་བོ་ལྷུན་གྱིས་གྲུབ་པར་གནས། །ཁམས་གསུམ་སྐྱབས་གནས་འགྲོ་མགོན་རིན་པོ་ཆེ། །མཚུངས་མེད་དབང་ཕྱུག་དེ་ལ་གུས་ཕྱག་འཚལ། །དུས་གསུམ་རྒྱལ་བའི་མཆོད་རྟེན་དཔལ་གྱི་རི། །གདན་ས་རིན་ཆེན་དཔལ་གྱི་ཕག་མོ་གྲུ། །བྱང་ཆུབ་སྙིང་པོ་རྡོ་རྗེ་གདན་གྱི་མཆོག །གནས་ཀྱི་དམ་པ་དེ་ལ་སྐྱབས་སུ་མཆི། །རི་མཆོག་དེ་ལ་ལེགས་པར་བཞུགས་པ་ཡི། །དཔའ་བོ་མཁའ་འགྲོ་རྣལ་འབྱོར་མ་ཡི་ཚོགས། །བླ་མ་དགེ་འདུན་ཆོས་སྐྱོང་སྲུང་མར་བཅས། །ཀུན་ལ་གུས་པས་ཕྱག་འཚལ་སྐྱབས་སུ་མཆི།། །། ༣༣༽ ༄། །རིན་པོ་ཆེ་གསེར་གྱི་རྒྱ་ཕིབས་བཞེངས་དུས་བསྟོད་པ།། ཨོཾ་སྭསྟི། ལྷུན་གྲུབ་འདུས་མ་བྱས་པ་ནམ་མཁའི་ཐུགས། །གློ་བུར་ཉོན་མོངས་རྣམ་རྟོག་སྤྲིན་དང་བྲལ། །དུས་གསུམ་མཁྱེན་པ་མེ་ལོང་གཡའ་བྲལ་འདྲ། །རྣམ་དག་ནམ་མཁའི་རང་བཞིན་ཁྱོད་ཕྱག་འཚལ། །བྱང་ཆུབ་སེམས་གཉིས་དབྱེར་མེད་ངོ་བོའི་སྐུ། །མཚན་དང་དཔེ་བྱད་བཟང་པོ་དཔལ་འབར་བས། །ལུས་ཅན་མིག་གི་དབང་པོ་ཚིམ་མཛད་པ། །ལྟར་མཛེས་གཟི་ལྡན་ཁྱོད་ལ་ཕྱག་འཚལ་ལོ། །ཚངས་དབྱངས་ཀ་ལ་པིང་ཀ་འབྲུག་གི་སྒྲ། །ཡིད་འོང་ངང་པ་ཁུ་བྱུག་ཚངས་པའི་དབྱངས། །འཇིགས་མེད་སེང་གེའི་རྒྱལ་པོ་ལྟ་བུའི་སྒྲས། །འགྲོ་རྣམས་ཀུན་ལ་ཆོས་སྟོན་ཁྱོད་ཕྱག་འཚལ། །དུས་གསུམ་འཁོར་འདས་རྟག་ཆད་མ་ལུས་པ། །སེམས་ཉིད་འོད་གསལ་ཆེན་པོ་རྡོ་རྗེའི་སྐུ། །འཇིག་རྟེན་མགོན་པོ་ཆོས་རྗེ་རིན་ཆེན་གྱི། །མཆོད་རྟེན་ཆེན་པོ་དེ་ལ་གུས་ཕྱག་འཚལ། །འདས་དང་མ་བྱོན་ད་ལྟར་དུས་གསུམ་གྱི། །རྒྱལ་བ་མ་ལུས་འདུས་པ་བླ་མ་དེའི། །སྐུ་གསུང་ཐུགས་ཀྱི་ངོ་བོ་རང་བྱུང་བ། །རཏྣ་ཙརྻ་གཉིས་པ་ཁྱོད་ཕྱག་འཚལ། །ཆོས་དབྱིངས་རྣམ་དག་ནམ་མཁའི་རང་བཞིན་ལ། །ང་དང་ང་ཡིར་འཛིན་པ་ལོག་ལྟའི་ཚོགས། །སེམས་ཉིད་འོད་གསལ་ཆེན་པོར་བྱང་ཆུབ་པའི། །དུས་གསུམ་རྒྱལ་བའི་མཆོད་རྟེན་ཁྱོད་ཕྱག་འཚལ། །ཐུབ་པའི་དབང་པོ་དཔལ་ལྡན་འབྲི་གུང་པའི། །མཆོད་རྟེན་ཆེན་པོ་རྣམ་པར་མཛེས་པ་འདི། །སྲིད་པ་གསུམ་ན་མཐོང་བར་དཀོན་པའི་དཔལ། །རིན་ཆེན་གསེར་གྱི་རྒྱ་ཕིབས་ཁྱོད་ཕྱག་འཚལ། །ཐམས་ཅད་གསེར་གྱི་རང་བཞིན་རྣམ་པར་དག

།མི་ཡུལ་རིན་ཆེན་སྣ་ཚོགས་ཀུན་ལས་གྲུབ། །ལིང་ཚེ་བཞིར་གནས་ངོ་བོ་གཅིག་པའི་ཚུལ། །སྐུ་བཞི་ཡེ་ཤེས་ལྔ་ལྡན་ཁྱོད་ཕྱག་འཚལ། །བདེན་པ་བཞི་ཡིས་སྲིད་པའི་མཚོ་ཆེན་ལས། །སྐྱེ་བ་རྣམ་བཞིས་འགྲོ་བ་གྲོལ་མཛད་ཕྱིར། །ཟུར་བཞི་ལེགས་པར་གནས་ཤིང་དཔལ་འབར་བ། །འཕྲིན་ལས་བཞི་ཡི་མངའ་བདག་ཁྱོད་ཕྱག་འཚལ། །ཀུན་ཀྱང་ནམ་མཁའི་རང་བཞིན་གཅིག་ཏུ་གནས། །མཐའ་བརྒྱད་སྤྲོས་པས་སྟོང་པའི་རྟེན་འབྲེལ་ལ། །འདི་ལས་འདི་འབྱུང་རྒྱུ་དང་འབྲས་བུ་རྣམས། །ཤ་མོའི་སུལ་བཞིན་ལེགས་གནས་ཁྱོད་ཕྱག་འཚལ། །ལྷ་དང་བཅས་པའི་འཇིག་རྟེན་མ་ལུས་པ། །དགའ་ཞིང་ཡིད་བདེ་ཀུན་ཀྱང་ཚིམ་པར་འགྱུར། །གང་གིས་མཐོང་བས་སྲིད་པ་གསུམ་ལས་སྒྲོལ། །འགྲོ་བའི་མི་ཤེས་མུན་སེལ་ཁྱོད་ཕྱག་འཚལ། །ལྷོ་ཕྱོགས་རིག་པའི་འབྱུང་གནས་རྒྱ་གར་ལུགས། །ཕྱོགས་གསུམ་རྣམ་པར་ཕྱེ་བ་རྒྱ་ནག་གི། །མ་ལུས་རིག་བྱེད་མཁས་རྣམས་ཀུན་དང་བསྟུན། །ཉེས་པའི་སྐྱོན་བྲལ་དེ་ལ་གུས་ཕྱག་འཚལ། །འདི་ལ་གང་གིས་དགའ་བ་རབ་སྐྱེས་དང༌། །རྒྱུ་དང་རྐྱེན་རྣམས་རབ་བསྒྲུབས་འགྲོ་བ་རྣམས། །སྤང་དཀའ་འཁོར་བའི་རྒྱ་མཚོ་ལས་བརྒལ་ནས། །འཇིག་རྟེན་རྒྱལ་བའི་ཉི་མ་འཆར་འགྱུར་ངེས། །འོག་ལེགས་དྲི་ཞིམ་ཙན་དན་ལེགས་གྲུབ་པའི། །འགྲོ་བའི་ཉོན་མོངས་ཚད་པ་ཞི་བར་བྱེད། །དྲི་ཡིས་ཕྱོགས་བཅུའི་ཞིང་རྣམས་ཁྱབ་པར་གྱུར། །འཕྲིན་ལས་མཐའ་ཡས་དེ་ལ་ཕྱག་འཚལ་ལོ། །འཇིག་རྟེན་མགོན་པོ་དཔལ་ལྡན་རིན་ཆེན་གྱི། །སྐུ་གསུང་ཐུགས་ཀྱི་དགོངས་པ་རྫོགས་ཕྱིར་དང༌། །འགྲོ་རྣམས་བྱང་ཆུབ་མཆོག་ལ་འགོད་ཕྱིར་དང༌། །འགྲོ་བའི་མགོན་པོ་དབོན་པོ་རིན་ཆེན་དང༌། །རྒྱ་མཚོ་ལྟ་བུའི་དགེ་འདུན་མ་ལུས་པའི། །ཞབས་འབྲིང་ཞབས་ཏོག་ཉིད་དུ་འགྱུར་བའི་ཕྱིར། །རིན་ཆེན་གསེར་གྱི་རྒྱ་ཕིབས་འདི་བཞེངས་ལགས། །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག

།བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེད་གྱུར་ཅིག །གསེར་ཐོག་ཚར་བའི་དུས་སུ་འབྲི་གུང་དུ་བྱོན་པ་ལ་ཁོང་གིས་བསྟོད་པ་ཞུས་ནས་མཛད་པ་རྫོགས་སོ།། །། ༣༤༽ ༄། །གདན་ས་རིན་པོ་ཆེ་ཕག་མོ་གྲུའི་སློབ་དཔོན་ལ་གདམས་པ།། ཨོཾ་སྭསྟི། །བསམས་ནས་བྱེད་པ་མཁས་པ་ཡིན། །ཕྱིས་འབྱུང་འདུན་མ་བསམ་པ་གཅེས། །ཧབ་ཤི་ཧུབ་ཤི་མྱུར་དྲགས་ན། །འདུན་མས་རང་གཞན་གཉིས་ཀ་ཕུང༌། །རྐྱེན་ངན་དྲག་པོ་ལངས་པའི་ཚེ། །སྐད་ཅིག་མ་ཡི་ཞེ་སྡང་ཡང༌། །ཐལ་ཐུངས་ཆེན་པོར་གྱུར་པ་ན། །བཅོས་སུ་མེད་པས་ཤིན་ཏུ་འཇིགས། །གལ་པོ་ཆེ་ལ་ངོས་དགའ་མེད། །དེད་དཔོན་ཆེན་པོ་སིང་ག་ལ། །ཟངས་གླིང་སྲིན་མོས་བསླུ་མ་ཐུབ། །རྒྱལ་པོ་སེང་གེ་རལ་པ་ཅན། །བསླུས་ནས་སྲོག་དང་ཕྲལ་བས་ན། །འགག་དང་ཉ་ག་མི་གཏོང་བར། །བག་དང་ལྡན་པ་ཤིན་ཏུ་གཅེས། །བག་མེད་བརླག་པའི་འབྱུང་ཁུངས་ཡིན། །དང་པོ་བཀའ་དང་ཐ་མའི་གསུང༌། །ཤེས་རབ་ཞིབ་མོས་བརྟག་པར་བྱ།། །། ༣༥༽ ༄། །མན་ངག་གི་བསྟན་བཅོས་དྲི་མེད་ཕྲེང་བ་སློབ་དཔོན་སངས་རྒྱས་ལ་གདམས་པ།། ཨོཾ་སྭསྟི། །དུས་གསུམ་རྒྱལ་བ་མ་ལུས་ཐམས་ཅད་གཅིག་ཏུ་གྱུར་པ་རྡོ་རྗེ་འཆང་གི་སྐུ། །བྱང་ཆུབ་སེམས་གཉིས་དབྱེར་མེད་སྤྲོས་དང་བྲལ་བ་ནམ་མཁའ་ལྟ་བུའི་ཐུགས། །བརྗོད་བྲལ་སེམས་ཉིད་གདོད་ནས་སྐྱེ་མེད་ངོ་བོ་སྟོན་མཛད་རྡོ་རྗེ་ལྟ་བུའི་གསུང༌། །སྐུ་གསུང་ཐུགས་ཉིད་མི་ཟད་རྒྱན་གྱི་འཁོར་ལོའི་མཛོད་ལ་གུས་པས་ཕྱག་འཚལ་སྐྱབས་སུ་མཆི། །བུ་འཁོར་བ་སྡུག་བསྔལ་གྱི་རྒྱ་མཚོ་འདི། །ངར་འཛིན་ཉོན་མོངས་ཡིད་ལས་སྐྱེས། །གཞན་དུ་འཛིན་པའི་ལོག་ལྟས་བསྐྱེད། །སྲེད་དང་ཆགས་པའི་ངོ་བོར་སྨིན། །དམྱལ་བ་ཡི་དྭགས་དུད་འགྲོ་དང༌། །ལྷ་དང་ལྷ་མིན་འཇིག་རྟེན་དུ། །འབྲས་བུ་སྡུག་བསྔལ་དཔག་མེད་མྱོང༌། །ངར་འཛིན་སྡུག་བསྔལ་རྒྱུ་འབྲས་འདི། །སྤོང་བར་བྱེད་པའི་བརྟུལ་ཞུགས་གཟུང༌། །འཁོར་འདས་ཆོས་རྣམས་མ་ལུས་པ། །སེམས་ཉིད་གདོད་ནས་མ་སྐྱེས་པ། །སྟོང་ཉིད་ང་མེད་བདག་མེད་པ། །ལྷུན་གྱིས་གྲུབ་པའི་ངོ་བོ་ཡིན། །རྟོགས་ན་འཁོར་བ་སྐྱེ་བའི་གཞི། །ང་དང་བདག་ཏུ་འཛིན་པ་དེ། །སེམས་ཉིད་སྐྱེ་མེད་རྡོ་རྗེ་ཡིན། །ཐོག་མེད་དུས་ནས་ད་ལྟའི་བར། །མ་རྟོགས་འཁོར་བའི་སྡུག་བསྔལ་མྱོང༌། །རྟོགས་ནས་འཁོར་བའི་རྒྱུ་བཅོམ་པས། །སྲེད་དང་ལེན་པ་མ་རིག་པ། །གཏིང་མཐའ་མེད་པའི་འཁོར་བ་སྤངས། །ལྷུན་གྲུབ་འོད་གསལ་ཆོས་ཀྱི་སྐུ། །དུས་གསུམ་མཉམ་ཉིད་ངོ་བོ་དེ། །བྱང་ཆུབ་ནམ་མཁའི་མཚན་ཉིད་ཡིན། །ཉི་མ་སྤྲིན་དང་བྲལ་བ་བཞིན། །གཟུང་འཛིན་རྟོག་པ་དག་པ་དེ། །མཐར་ཐུག་འོད་གསལ་ཆེན་པོ་ལགས། །དུས་གསུམ་འགྱུར་བ་མེད་པ་དེ། །རང་གི་ངོ་བོར་རྟོགས་པ་ཡིན། །བསྒོམ་བྱ་སྒོམ་བྱེད་ཀུན་དང་བྲལ། །སྤང་གཉེན་གཉིས་མེད་རང་སར་གྲོལ། །མཐའ་མེད་ནམ་མཁའི་རང་བཞིན་དང༌། །བརྗོད་མེད་འོད་གསལ་ཆེན་པོ་གཉིས། །ནམ་མཁའ་ནམ་མཁའ་འདྲེས་པ་དང༌། །ཆུ་ལ་ཆུ་བཞག་དེ་བཞིན་དུ། །རྒྱུ་འབྲས་རྟེན་ཅིང་འབྲེལ་འབྱུང་རྣམས། །སྤྲིན་དང་གློག་དང་ཁུག་སྣ་ལྟར། །རྐྱེན་གྱི་དབང་གིས་འབྱུང་བ་དེ། །ནམ་མཁའ་ལྟ་བུའི་རྒྱུ་འབྲས་ཡིན། །གླིང་བཞི་ནམ་མཁར་བཅས་པའི་ཆུ། །རྒྱ་མཚོའི་ངོ་བོར་གཅིག་གྱུར་ཀྱང༌། །མཁྱེན་པ་ཅན་གྱི་སངས་རྒྱས་ཀྱིས། །འདི་ནི་འཛམ་གླིང་ཆུ་ཞེས་དང༌། །དེ་བཞིན་གླིང་གསུམ་ནམ་མཁའི་ཆུ། །སོ་སོར་མ་འདྲེས་ངོ་བོར་མཁྱེན། །ཆོས་རྣམས་མ་ལུས་ཐམས་ཅད་ཀུན། །མ་སྐྱེས་སྟོང་པར་རོ་གཅིག་ཀྱང༌། །སེམས་དང་ལས་ཀྱི་བྱེ་བྲག་གིས། །འབྲས་བུ་མ་འདྲེས་སོ་སོར་འབྱུང༌། །སྒྱུ་མ་ལྟ་བུའི་རྟེན་འབྲེལ་ལགས། །གཞི་མེད་སྟོང་པའི་རང་བཞིན་དེ། །ལས་ཀྱི་རྒྱུ་འབྲས་ངོ་བོར་འབྱུང༌། །གཞི་མེད་རྟེན་ཅིང་འབྲེལ་འབྱུང་ཡིན། །རྟོགས་ཚོད་ཇི་ལྟར་མཐོང་གྱུར་ཀྱང༌། །རྒྱུ་འབྲས་རང་གི་ངོ་བོ་དེ། །ལས་ཀྱི་ཕྱག་རྒྱས་ཐེབས་པའི་ཕྱིར། །སྟོང་དང་ནམ་མཁའ་དབྱེར་མེད་ལྟར། །སེམས་ཉིད་མ་སྐྱེས་སྤྲོས་དང་བྲལ། །རྒྱུ་དང་འབྲས་བུའི་ལས་དབྱེར་མེད། །འབྱུང་བ་གཤིས་ཀྱི་རྟེན་འབྲེལ་ཡིན། །སྒྲིབ་གསུམ་བྲལ་བའི་སངས་རྒྱས་ཀྱིས། །སྒྲ་མཐར་རྟ་ཆག་གསོལ་དང་མཚུངས། །ཀྭ་ཡེ་སྐྱེས་བུ་དམ་པ་རྣམས། །སོ་སོ་སྐྱེ་བོའི་དུས་དང་ནི། །མཉམ་གཞག་རྗེས་ཐོབ་གཉིས་དུས་དང༌། །མཉམ་རྗེས་གཉིས་མེད་རྟོགས་གྱུར་ཀྱང༌། །འདོད་ཆགས་ཞེ་སྡང་གཏི་མུག་བཅས། །དེས་བསྐྱེད་ལས་དང་རྣམ་སྨིན་དང༌། །གདུག་པའི་དུག་ལྟར་སྤང་བར་བྱ། །ཁ་ཙམ་ཚིག་ཙམ་མ་བསམ་པར། །བག་མེད་གྱ་ཚོམ་སྤང་བར་བྱ། །བྱས་པའི་ལས་ངན་འབྲས་བུ་དེ། །རྒྱུ་ཡི་དུས་སུ་མ་སྤངས་ན། །འབྲས་བུ་སྡུག་བསྔལ་མྱོང་བ་དེ། །ད་ནས་འཁོར་བ་མ་སྟོངས་ཚེ། །རྒྱལ་བའི་མཐུས་ཀྱང་སྤང་ཐབས་མེད། །ཨ་མ་ཨ་ཛི་ང་རེ་འཇིགས། །ལས་ཀྱི་རྣམ་སྨིན་འབྲས་བུ་དེ། །ནག་པོ་ཀླུ་ཡིས་ཟིན་པ་ལྟར། །གཏོང་བ་མེད་པས་ཡ་རེ་ང༌། །སོམས་དང་འཇིགས་དང་མི་འཇིགས་ལྟོས། །མ་སྐྱེས་ནམ་མཁའི་ངོ་བོ་དེ། །སྐྱེ་མེད་ཆོས་སྐུ་སེམས་ཉིད་ལགས། །དེ་ལ་ཆགས་སྡང་རྨོངས་གསུམ་གྱི། །འཇིག་རྟེན་རྐྱེན་དང་བཅས་པ་སྤང༌། །སྙིང་རྗེས་ཞི་ལ་མ་ཆགས་ཕྱིར། །ནམ་མཁའ་མཉམ་པའི་སེམས་ཅན་རྣམས། །བླ་མེད་བྱང་ཆུབ་ཐོབ་སེམས་བསྐྱེད། །ཤེས་པས་སྲིད་ལ་མི་གནས་ཕྱིར། །བདག་ནི་འཇིག་རྟེན་སངས་རྒྱས་སུ། །འགྱུར་བར་བྱ་ཕྱིར་བྱང་སེམས་བསྐྱེད། །དེ་ལྟར་ཀུན་རྫོབ་བྱང་ཆུབ་སེམས། །འགྲོ་བའི་དོན་དུ་བསྐྱེད་པར་བྱ། །ལུས་ངག་ཡིད་གསུམ་བྱ་བ་རྣམས། །བྱང་ཆུབ་སེམས་དང་མཐུན་པར་སྤྱད། །དེ་ལྟར་སྤྱད་པའི་འབྲས་བུ་ལ། །གནས་སྐབས་འཁོར་བའི་བདེ་འབྲས་དང༌། །ཚངས་དང་བརྒྱ་བྱིན་འཁོར་ལོ་བསྒྱུར། །ཉན་ཐོས་རང་སངས་རྒྱས་རྣམས་དང༌། །བྱང་ཆུབ་སེམས་དཔར་བགྲོད་པ་འབྱུང༌། །དེས་ན་བྱང་ཆུབ་སེམས་གནད་ཆེ། །བསོད་ནམས་ཡེ་ཤེས་ཚོགས་གཉིས་ཀྱང༌། །བྱང་ཆུབ་སེམས་ལས་སྐྱེས་པས་བསག

།སོ་སོར་ཐར་དང་བྱང་ཆུབ་སེམས། །རིགས་འཛིན་སྔགས་ཀྱི་སྡོམ་པ་རྣམས། །བརྩེ་ཆེན་བྱང་ཆུབ་སེམས་ཀྱིས་བསྒྲུབ། །ལྷ་དང་སྔགས་དང་ཕྱག་རྒྱ་དང༌། །སྙིང་པོ་དམ་ཚིག་མ་ལུས་པ། །ཚད་མེད་སྙིང་རྗེ་ལས་སྐྱེས་པའི། །བྱང་ཆུབ་སེམས་ཀྱི་བསྒྲུབ་པར་བྱ། །ལུས་དང་འདྲ་བའི་རྒྱུ་འབྲས་རྣམས། །བྱང་སེམས་རིན་ཆེན་ངོ་བོར་སྤྱད། །ཡན་ལག་འདྲ་བའི་རྟེན་འབྲེལ་རྣམས། །བྱམས་དང་སྙིང་རྗེ་ཚད་མེད་བཞིས། །བདེ་ཐོབ་སྡུག་བསྔལ་བྲལ་བར་བསྒྲུབ། །ཚད་མེད་སྙིང་རྗེའི་རྗེས་འབྲངས་ནས། །རང་དོན་སྤངས་ནས་གཞན་དོན་བསྒྲུབ། །ཚད་མེད་བཏང་སྙོམས་ཆེན་པོ་ཡིས། །འགྲོ་བ་ཀུན་ལ་སྙོམས་པར་བལྟ། །བྱམས་པ་རང་གི་ངོ་བོ་ཡིས། །གནོད་པ་བདེ་བར་བསྒྱུར་བར་བྱ། །ཀུན་རྫོབ་ཆོས་དང་ཟག་མེད་ཆོས། །རང་རྒྱུད་བརླན་པའི་དགའ་བ་ཡིས། །འགྲོ་བ་མ་རྣམས་ཚིམ་པར་བྱ། །ཆོས་དང་རང་སེམས་འདྲེས་པ་དང༌། །ཆོས་མིན་བདུད་ཀྱི་ལས་རྣམས་ཀྱང༌། །ཆགས་སྡང་རྨོངས་གསུམ་ལས་བྱུང་པའི། །སེམས་དང་ལས་དང་རྣམ་སྨིན་རྣམས། །གནས་སྐབས་མཐར་ཐུག་བདེ་སྐྱིད་དང༌། །གཏན་གྱི་བདེ་བ་འཕྲོག་པར་བྱེད། །གདུག་པའི་དུག་དང་མཚུངས་པས་འདིར། །དུས་རྣམས་ཀུན་ཏུ་སྤང་བར་མཛོད། །ཀྭ་ཡེ་དམ་ཆོས་གང་ཡིན་ན། །བདག་གཞན་གཉིས་མེད་རོལ་པའི་མཚོར། །སྣ་ཚོགས་རྐྱེན་དུ་བྱེད་པ་རྣམས། །མཚོ་ལ་ཆར་པ་བབ་པ་བཞིན། །གཉིས་མེད་གཅིག་ཏུ་མཉམ་པར་ཞོག །བསོད་ནམས་ཡེ་ཤེས་ཚོགས་རྣམ་གཉིས། །ཕུན་སུམ་ཚོགས་པ་རྣམ་པ་ལྔ། །ཐོབ་པར་བྱེད་པའི་རྒྱུ་ལགས་པས། །བཏང་སྙོམས་མེད་པར་བསག་པ་དང༌། །ཐོ་རེངས་དུས་ན་ཐུན་བཞི་ཡྀ། །རྣལ་འབྱོར་ལ་ནི་མཉམ་པར་ཞོག །ཡར་ངོའི་སྔ་དྲོ་མར་གྱི་ངོར། །མཚམས་གཅད་མཉམ་པར་གཞག་པར་བྱ། ཡར་ངོའི་ཕྱི་དྲོ་དམ་ཆོས་དང༌། །བསྡུ་བའི་དངོས་པོ་རྣམ་པ་བཞིས། །གདུལ་བྱའི་ཚོགས་རྣམས་འདུལ་བ་དང༌། །བླ་མའི་རྣམ་ཐར་ངེས་པར་གཟུང༌། །ངེས་མེད་རྣམ་ཐར་ཅལ་ཅོལ་ཡང༌། །བག་དང་ལྡན་པས་འཚོ་བར་བྱ། །བག་མེད་བརླག་པའི་འབྱུང་ཁུངས་སྤང༌། །ཆོས་དང་སེམས་སུ་འདྲེས་པ་དང༌། །བྱམས་དང་སྙིང་རྗེ་བྱང་སེམས་ཀྱི། །རླན་དང་འབྲལ་བ་མེད་པར་བྱ། །རྣམ་དག་ཚུལ་ཁྲིམས་རིན་ཆེན་གྱིས། །རང་རྒྱུད་སྤྱོད་པ་དག་པ་དང༌། །ཆགས་སྡང་རྨོངས་གསུམ་བསྐྱེད་པའི་གཞི། །སྡིག་པའི་གྲོགས་པོ་སྤོང་བ་དང༌། །སྟོན་པའི་མདོ་རྒྱུད་དུ་མ་ལ། །འགལ་བ་མེད་པར་གཟིགས་རྟོག་མཛོད། །འདུས་བྱས་ཐམས་ཅད་མི་རྟག་པས། །ཚེ་འདི་བསམ་པའི་སྤྲོས་པ་བཅད། །འཁོར་དང་མྱ་ངན་འདས་པའི་ཆོས། །སེམས་ཉིད་འོད་གསལ་ཆེན་པོ་ཡིན། །རྟོག་དང་འཛིན་པའི་བྱེ་བྲག་རྣམས། །ཆུ་ལ་ཆུ་བུར་ཇི་བཞིན་དུ། །དེ་དང་དབྱེར་མེད་ཟུང་དུ་འཇུག

།ལས་ཀྱི་རྣམ་སྨིན་སྤུ་རིས་འབྱུང༌། །ངོ་བོ་དབྱེར་མེད་ཆོས་ཀྱི་སྐུ། །ཀུན་རྫོབ་དོན་དམ་བྱང་སེམས་གཉིས། །དེ་དང་ཐ་དད་མེད་པ་དེ། །ནམ་མཁའ་ལྟ་བུའི་རང་སེམས་ཡིན། །དྲན་པའི་རྒྱལ་པོས་བསྲུང་བར་བྱ། །མི་མཐུན་རྐྱེན་དང་བར་ཆད་རྣམས། །ངོ་བོ་གཉིས་སུ་མེད་པར་སྤྱོད། །ལུས་དང་སེམས་དང་སྣང་བ་གསུམ། །ཆོས་སྐུ་འོད་གསལ་ཆེན་པོར་ཅིག །འདས་དང་མ་བྱོན་ད་ལྟ་གསུམ། །དུས་གསུམ་དུས་མེད་ངོ་བོ་ཉིད། །དེ་ལྟར་རྟག་ཏུ་མཉམ་པར་གཞག །ཇི་ལྟར་ནམ་མཁའ་དངོས་པོར་ནི། །ནམ་ཡང་འགྱུར་བ་མེད་པ་ལྟར། །ཇི་ལྟར་ཉི་མ་མུན་པ་དང༌། །ནམ་ཡང་ལྷན་ཅིག་མི་གནས་ལྟར། །བདག་གི་ལུས་ངག་ཡིད་གསུམ་འདི། །འདོད་ཆགས་ཞེ་སྡང་གཏི་མུག་དང༌། །དེས་བསྐྱེད་ལས་དང་རྣམ་སྨིན་དང༌། །ནམ་ཡང་གནས་པ་མེད་པར་བྱ། །སྐྱིད་པས་དགའ་བ་མེད་པ་དང༌། །སྡུག་པས་སེམས་ཞུམ་མི་བྱེད་ཅིང༌། །ལུས་ངག་ཡིད་གསུམ་བྱ་བ་རྣམས། །བྱང་ཆུབ་སེམས་ཀྱིས་སྤྱོད་པར་མཛོད། །ཉམས་ལེན་རིན་ཆེན་བདུད་རྩི་འདི། །འཁོར་འདས་ཡོན་ཏན་འབྱུང་བའི་ཐབས། །འདི་དང་རྟག་ཏུ་ཞུ་གཏུག་མཛོད། །བསགས་པའི་རྒྱབ་ཅན་རྣལ་འབྱོར་པ། །མཉེས་པ་གསུམ་གྱི་རྒྱལ་མཚན་འཛིན། །སློབ་དཔོན་སངས་རྒྱས་རིན་མགོན་ལ། །དོན་གྱི་སྙིང་པོའི་གདམས་ངག་འདི། །ཤཱཀྱའི་དགེ་སློང་གདན་ས་བས། །ཉམས་སུ་བླང་ཕྱིར་ལེགས་པར་བསྟན། །དགེ་བ་དྲི་མེད་ཟླ་འདྲ་འདིས། །བྱང་ཆུབ་དམ་པ་ཐོབ་པར་ཤོག །འགྲོ་ཀུན་བྱང་ཆུབ་མཆོག་ཐོབ་ཤོག །རྟག་ཏུ་ཉམས་སུ་བླང་བར་བྱ་བའི་མན་ངག་གི་བསྟན་ཆོས་དྲི་མ་མེད་པའི་ཕྲེང་བ་ཞེས་བྱ་སློབ་དཔོན་སངས་རྒྱས་ལ་གདམས་པ་རྫོགས་སོ།། །། ༣༦༽ ༄། །ཕྱག་རྒྱ་ཆེན་པོ་ལྔ་ལྡན་གྱི་ཁྲིད་ཏི་སེ་བ་རྣམས་ལ་གདམས་པ།། ཨོཾ་སྭསྟི། འཇིག་རྟེན་མགོན་པོ་རིན་ཆེན་གྱིས། །བདག་གི་རི་ཁྲོད་པ་རྣམས་ལ། །དུས་རྣམ་རྟག་ཏུ་བྱིན་གྱིས་རློབས། །བར་ཆད་ཐམས་ཅད་ཞི་བ་དང༌། །སྒྲུབ་པ་འཕེལ་བར་མཛད་དུ་གསོལ། །རི་ཁྲོད་རྣལ་འབྱོར་དབང་ཕྱུག་རྣམས། །རི་བོའི་ཁྲོད་དུ་མཉམ་པར་ཞོག

།རྩ་དང་རླུང་དང་ཐིག་ལེ་དང༌། །ཆོས་དྲུག་གསར་རྙིང་མན་ངག་རྣམས། །ཟབ་ཅིང་རབ་ཟབ་ཤིན་ཏུ་ཟབ། །ཟབ་པའི་ཆོས་ལྟ་ཡིན་མོད་ཀྱིས། །རེས་འགའ་ལྟོ་འགྲངས་བྱ་ན་ལྟར། །སྐབས་སུ་བསྒོམ་པར་བྱ་བ་ཡིན། །དུས་རྣམ་ཀུན་ཏུ་རྟག་པར་ཡང༌། །ཉམས་སུ་བླང་བར་བྱ་བའི་ཆོས། །ལྔ་ལྡན་དམ་ཆོས་རིན་ཆེན་ལགས། །གསེར་དང་སེར་པོ་ཇི་བཞིན་དུ། །དུང་དང་དཀར་པོ་གཉིས་མེད་ལྟར། །བསྒོམ་པར་བྱ་བ་ལྔ་ལྡན་ཡིན། །ཉམས་ལེན་ཀུན་གྱི་རྩ་བ་དང༌། །སྲོག་དང་སྲོག་གི་སྙིང་པོ་ནི། །དམ་ཆོས་ལྔ་ལྡན་ཡིན་པས་འདིར། །རྟག་ཏུ་མཉམ་པར་འཇོག་པར་ཞུ། །བྱང་ཆུབ་སེམས་གཉིས་དབྱེར་མེད་པའི། །ཏིང་ངེ་འཛིན་ནི་རྟག་ཏུ་བསྒོམ། །རྗེས་ཤེས་ཨ་འཐས་སྒྱུ་མ་དང༌། །སྟོང་པ་ཉིད་དུ་སྐྱེ་བ་རྣམས། །བཅུ་གསུམ་ཆོས་ཀྱིས་གནད་དུ་བསྣུན། །འཁོར་ལོ་མ་དང་ལྔ་མ་དང༌། །ཟབ་པའི་གདམས་ངག་རྩ་རླུང་མ། །མཉམ་རྗེས་གཉིས་མེད་སྤང་བྱ་རྣམས། །སྤོང་བའི་བརྩོན་འགྲུས་བརྩམ་པར་བྱ། །འཇིག་རྟེན་འདི་ཡི་བསམ་པ་དང༌། །ཆེ་ཐབས་བྱ་ཕྱིར་སྒོམ་པ་མིན། །ཚངས་དང་བརྒྱ་བྱིན་འཁོར་ལོས་སྒྱུར། །ཉན་ཐོས་རང་སངས་རྒྱས་རྣམས་ཀུན། །ཐོབ་པར་བྱ་ཕྱིར་སྒོམ་པ་མིན། །དག་པ་གཉིས་ལྡན་ཆོས་ཀྱི་རྗེ། །འཇིག་རྟེན་མགོན་པོ་འབྲི་གུང་པའི། །ཐུགས་ཀྱི་དགོངས་པ་བྱང་ཆུབ་ཏུ། །ཐམས་ཅད་མཁྱེན་པ་ཐོབ་བྱའི་ཕྱིར། །བྱང་ཆུབ་སེམས་དང་ཡི་དམ་ལྷ། །བླ་མ་ཕྱག་རྒྱ་ཆེན་པོ་དང༌། །བསྔོ་བའི་ཆོས་ཀྱིས་ཉམས་སུ་ལོངས། །ཀུ་སུ་ལུ་ཡི་གསང་ཚིག་འདི། །རྟག་ཏུ་མཉམ་པར་གཞག་པར་བྱ། །མང་པོའི་གདམས་ངག་ཉམས་ལེན་དང༌། །ཁྲིད་ཀྱི་སྣ་ཁ་དུ་མ་རྣམས། །ཞང་ལྕམ་རྗེས་བཞིན་སོང་དོགས་ནས། །ལྔ་ལྡན་ཉམས་སུ་བླང་ཕྱིར་བསྟན། །དགེ་བ་དྲི་མེད་ཟླ་འདྲ་འདིས། །འཇིག་རྟེན་མགོན་པོ་རིན་ཆེན་གྱི། །ཐུགས་ཀྱི་དགོངས་པ་རྫོགས་ནས་ཀྱང༌། །བྱང་ཆུབ་དམ་པ་ཐོབ་པར་ཤོག །རི་པ་རྣམས་ལ་གནང་བ་རྫོགས་སོ།། །།

 ༣༧༽ ༄། །འཁོར་བ་སྤོང་ཐབས་ཀྱི་ལམ་མཆོག་སྒོམ་པ་རིན་འབྱུང་ལ་གདམས་པ།། ཨོཾ་སྭསྟི། རབ་འབྱམས་ནམ་མཁའི་མཐའ་མཉམ་ཞིང་ཁམས་འདིར། །མི་ཟད་རྒྱན་གྱི་འཁོར་ལོའི་འཕྲིན་ལས་ཀྱིས། །དུས་རྣམ་ཀུན་ཏུ་འགྲོ་རྣམས་སྐྱོབ་མཛད་པ། །འཇིག་རྟེན་མགོན་པོ་རིན་ཆེན་གུས་ཕྱག་འཚལ། །ནམ་མཁའ་ལྟ་བུར་རབ་ཡངས་འཇིག་རྟེན་འདིར། །ཆོ་འཕྲུལ་སྣ་ཚོགས་ཁྱབ་པར་སྟོན་པའི་མགོན། །བརྗོད་ལས་འདས་ཤིང་བསམ་དུ་མེད་པའི་སྐུ། །ལྷར་བཅས་འཇིག་རྟེན་འདྲེན་པ་ཁྱོད་ཕྱག་འཚལ། །བརྗོད་མེད་མཐའ་བྲལ་རྒྱ་མཚོ་ལྟ་བུའི་གསུང༌། །བདེན་གསུང་དྲི་མེད་རྣམ་པར་དག་པ་ནི། །ཚངས་དབྱངས་ཀ་ལ་པིང་ཀ་འབྲུག་གི་སྒྲ། །ཆོས་ཀྱི་འཁོར་ལོ་བསྒྱུར་མཛད་ཁྱོད་ཕྱག་འཚལ། །བྱང་ཆུབ་སེམས་གཉིས་དབྱེར་མེད་ནམ་མཁའི་ཐུགས། །གློ་བུར་རྣམ་རྟོག་ཉོན་མོངས་སྤྲིན་དང་བྲལ། །དུས་གསུམ་མཁྱེན་པ་མེ་ལོང་གཡའ་བྲལ་འདྲ། །རྣམ་དག་ནམ་མཁའི་ཐུགས་ལ་ཕྱག་འཚལ་ལོ། །འཁོར་དང་མྱ་ངན་འདས་པ་ཀུན་གྱི་སྲོག །དུས་གསུམ་བདག་ཉིད་དཔལ་ལྡན་འབྲི་གུང་པའི། །སྐུ་གསུང་ཐུགས་ཉིད་ཡོན་ཏན་རྒྱ་མཚོ་ལ། །རྟག་ཏུ་ཕྱག་འཚལ་སྐྱབས་སུ་ཉེ་བར་མཆི། །འཁོར་བ་སྡུག་བསྔལ་རྒྱ་མཚོ་འདི། །ཕན་ཡོན་མེད་ཅིང་ཉེས་དམིགས་མང༌། །སྐྱེ་བར་སླ་ཞིང་འཇིག་པར་དཀའ། །སྡུག་བསྔལ་ཉོན་མོངས་སེམས་ཅན་རྣམས། །ཚད་མེད་ཐུགས་རྗེ་ཆེན་པོ་ཡིས། །ངེས་པར་སྐྱོབ་མཛད་ཆོས་ཀྱི་རྗེ། །འཇིག་རྟེན་གསུམ་མགོན་རིན་ཆེན་གྱིས། །འགྲོ་བ་མ་རྣམས་བསྐྱབ་ཏུ་གསོལ། །འཁོར་བ་སྡུག་བསྔལ་གྱི་རྒྱ་མཚོ་འདི། །རྟོག་དང་རྣམ་པར་རྟོག་ལས་བྱུང༌། །མིག་གི་དབང་པོས་ཡུལ་ལ་བརྟགས། །བཟང་ལ་ཆགས་ཤིང་ངན་ལ་སྡང༌། །བར་པ་ལ་ནི་རབ་ཏུ་རྨོངས། །དེ་ཡིས་ངན་སོང་གནས་གསུམ་བསྐྱེད། །འཁོར་བ་གཏིང་མཐའ་མེད་པར་འཁོར། །སྡུག་བསྔལ་རྒྱ་མཚོ་བགྲང་ལས་འདས། །འཁོར་བའི་ཆུ་བོས་རྒྱུན་དུ་ཁྱེར། །ད་རུང་ཐོན་པའི་དུས་སྐབས་མེད། །དེ་བཞིན་རྣ་བའི་དབང་པོས་སྒྲ། །སྣ་ཡི་དབང་པོས་དྲི་ལ་ཡང༌། །ལྕེ་ཡི་དབང་པོས་རོ་ལ་སྟེ། །ལུས་ཀྱི་དབང་པོས་རེག་བྱ་ལ། །བརྟགས་པས་རྟོག་པ་རབ་ཏུ་སྐྱེ། །བཟང་པོ་རྣམས་ལ་ཆགས་པས་བརྟགས། །རྟོག་པས་ཡི་དྭགས་འཇིག་རྟེན་བསྐྱེད། །ངན་པ་རྣམས་ལ་སྡང་བས་བརྟགས། །རྟོག་པས་དམྱལ་བའི་འཇིག་རྟེན་བསྐྱེད། །བར་མ་རྣམས་ལ་རྨོངས་པས་བརྟགས། །རྟོག་པས་དུད་འགྲོའི་འཇིག་རྟེན་བསྐྱེད། །ཀྭ་ཡེ་སྐུ་མཆེད་རྣམ་གཉིས་པོ། །མ་ཆགས་མི་སྡང་རྨོངས་མེད་པའི། །སེམས་གསུམ་ནོར་བུ་རིན་ཆེན་འདི། །སྡུག་བསྔལ་འཁོར་བ་སྤོང་བྱེད་སྨན། །ཐར་དང་ཐམས་ཅད་མཁྱེན་པ་ཡི། །ཡེ་ཤེས་ངོ་བོ་དེ་ཉིད་དེ། །འོད་གསལ་ཆེན་པོ་སེམས་ཀྱི་གཤིས། །སྐུ་གསུམ་ལྷུན་གྲུབ་དབྱེ་བ་མེད། །དུས་གསུམ་རྒྱལ་བ་སྲས་བཅས་དང༌། །བཀའ་བརྒྱུད་གོང་མ་ཐམས་ཅད་ཀྱི། །ཐུགས་ཀྱི་སྙིང་པོ་ཡོན་ཏན་ཚོགས། །འདི་ལས་གཞན་པ་སྤུ་ཙམ་ཡང༌། །མ་མཆིས་མེད་པར་ཐག་ཆོད་པས། །ཆགས་མེད་རྨོངས་སྤངས་སྡང་བྲལ་བའི། །སེམས་ལ་རྟག་ཏུ་གནས་པར་ཞུ། །ཚོགས་དང་དབེན་པ་གར་འདུག་ཀྱང༌། །རིན་ཆེན་སེམས་ཀྱི་རྒྱལ་པོ་དེ། །དྲན་པའི་བདག་པོས་བསྲུང་བར་ཞུ། །ཡུལ་ལྔའི་དགྲ་བོ་བྱུང་བའི་ཚེ། །སྟོབས་ཆེན་འོད་གསལ་ཆེན་པོར་སྦ། །རོ་མཉམ་ཆེན་པོའི་ཞགས་པས་བཅིངས། །འགྲུས་སྐྱོང་རྟོག་མེད་ཀྱི་ངང་ལ་གཞག

།མཐོན་དམན་སྣ་ཚོགས་ཐབས་ཡིན་པས། །ཤེས་རབ་བདག་མེད་ང་མེད་པའི། །ངོ་བོར་གཉིས་སུ་མེད་པར་བྱ། །བཅུ་གསུམ་ཆོས་ཀྱིས་ཉམས་སུ་བླང༌། །སྣ་ཚོགས་ཐབས་ཀྱི་རྒྱལ་པོ་དེ། །རྒྱལ་བའི་འཕྲིན་ལས་སྐྱོན་མེད་ཅིང༌། །རྣམ་དག་ངོ་བོ་ཉིད་དུ་བསྒྲུབ། །དུག་ལྔ་སྨན་གྱི་རྒྱལ་པོར་སྤྱད། །བླ་མ་གོང་མའི་ཞལ་ནས་ཀྱང༌། །ཁམས་གསུམ་འཁོར་བའི་སྡུག་བསྔལ་འདི། །མྱ་ངན་འདས་པའི་ཁང་བཟང་ཡིན། །བདག་འཛིན་ཉོན་མོངས་ཀྱི་རྦ་རླབས་འདི། །ཆོས་སྐུ་སྤྲོས་དང་བྲལ་བ་ཡིན། །གསུངས་ཏེ་ཐབས་ཀྱིས་ཟིན་ན་ཡིན། །ཐབས་མེད་དུག་དེས་གསོད་པར་བྱེད། །དང་པོ་རྟོག་པས་འཛིན་པའི་དུག །རྟོག་མེད་སྟོང་པར་རྟོགས་པས་བཅོམ། །གཉིས་པ་ལས་ཀྱི་སྤུ་རིས་རྣམས། བཅུ་གསུམ་ཆོས་ཀྱི་ཉམས་ལེན་གྱིས། །བཅོམ་ནས་རྒྱལ་བའི་འཕྲིན་ལས་ཡིན། །འདི་ཡི་ཉམས་ལེན་མ་ཤེས་ན། །རང་སྲོག་རང་གིས་གཅོད་པར་བྱེད། །འཇིག་རྟེན་མགོན་པོ་རིན་ཆེན་གྱི། །གདམས་ངག་ནོར་བུ་རིན་པོ་ཆེ། །དུས་དང་འཕྲོད་པར་བསྒོམ་པར་བྱ། །བརྩོན་འགྲུས་ཆེན་པོ་རྩོམས་ཤིག་དང༌། །དུས་གསུམ་རྒྱལ་བའི་ཡོན་ཏན་དང༌། །འཁོར་འདས་བདེ་སྐྱིད་མ་ལུས་པ། །དབུལ་པོས་གཏེར་ནི་རྙེད་པ་འམ། །འཁོར་ལོས་སྒྱུར་རྒྱལ་སྲས་མཆོག་དེ། །གླིང་བཞི་རིན་ཆེན་སྣ་བདུན་གྱི། །འབྱོར་པ་ཆེན་པོ་ཐོབ་པ་ལྟར། །འཁོར་དང་མྱ་ངན་འདས་པ་ཡི། །སྐྱབས་མཆོག་རྒྱལ་བར་བདག་གྱུར་ནས། །སངས་རྒྱས་ཡེ་ཤེས་སྤྱོད་ཡུལ་ཡིན། །མཁྱེན་པའི་ཡེ་ཤེས་རྣམ་གཉིས་ཀྱི། །ཟག་མེད་སྦྱོར་བ་ཆེན་པོ་དེས། །དབུལ་ཞིང་སྡུག་བསྔལ་གྱིས་བཅིངས་པའི། །ནམ་མཁའ་མཉམ་པའི་སེམས་ཅན་རྣམས། །དབུལ་དང་སྡུག་བསྔལ་སྐྱོན་སྤངས་ནས། །སྟོང་དང་ཤིན་ཏུ་སྟོང་པ་དང༌། །སྟོང་པ་ཆེན་པོ་སེམས་ཉིད་དུ། །བྱང་ཆུབ་དམ་པ་ཐོབ་པར་བྱེད། །དེས་ན་རིན་ཆེན་རྣམ་གཉིས་ལ། །གྲོས་འདེབས་སྙིང་ནས་ཆགས་སྡང་སྤོངས། །རྨོངས་པ་དེ་ཡང་དེ་བཞིན་སྤང༌། །འདོད་ཆགས་ཞེ་སྡང་གཏི་མུག་གསུམ། །དེས་བསྐྱེད་པ་ནི་མི་དགེ་བ། །མ་ཆགས་མི་རྨོངས་སྡང་བྲལ་བས། །བསྐྱེད་པའི་ལས་དེ་དགེ་བར་འདོད། །རྩ་བ་དུག་ལ་ལོ་མ་དང༌། །ཡལ་ག་ཐམས་ཅད་དུག་ཡིན་པས། །དུག་གིས་རང་གཞན་གསོད་པར་བྱེད། །དེ་བཞིན་ཉོན་མོངས་གསུམ་བསྐྱེད་ལས། །གདུག་པས་འཁོར་བ་སྐྱེད་པར་བྱེད། །ཐར་དང་ཐམས་ཅད་མཁྱེན་པའི་སྲོག

།གཅོད་པར་བྱེད་པའི་གཤེད་མ་དེ། །སྤོངས་དང་འཁོར་བས་ཅི་ཞིག་བྱ། །དེ་ལྟ་གོ་སྟེ་འདི་ཡིས་འདིར། །སྔར་ཡང་བདག་ལ་གནོད་པ་བྱས། །བདག་གི་གཉེན་དང་ཕྱོགས་རིས་དང༌། །བདག་དང་མཛའ་བ་རྣམས་ལ་སྡང༌། །དེ་ལྟ་དེ་བཞིན་བྱེད་པ་དང༌། །ཕྱིས་ཀྱང་གནོད་པར་འགྱུར་བས་ན། །ད་རེས་འདི་ལ་བཟོད་ཐབས་མེད། །ཕྱི་ནས་བཟོད་པ་རབ་ཏུ་བསྒོམ། །སྙམ་དུ་རྟོག་པ་སྐྱེ་བ་དེ། །འཁྲུལ་པ་ཆེན་པོ་གཏི་མུག་ཡིན། །རང་ནང་གི་ཉོན་མོངས་རྣམ་རྟོག་འདི། །གནོད་སྐྱེལ་སྐྱེས་བུར་སྣང་བར་བྱེད། །སེམས་ལ་ཞེ་སྡང་སྤོངས་ཤིག་དང༌། །གནོད་པའི་དགྲ་བོར་སྣང་བ་བདག །གཟུགས་དང་མེ་ལོང་ཇི་བཞིན་ཏེ། །ལུས་དང་སྲོག་ལ་བབ་གྱུར་ཀྱང༌། །ཞེ་སྡང་རྣམ་རྟོག་མ་བསྐྱེད་ལ། །སྐྱེ་ན་བྱམས་པ་ཆེན་པོར་སྐྱེད། །ཚངས་སོགས་འཁོར་བའི་བདེ་འབྲས་རྣམས། །ཉམས་སུ་མྱོང་བར་བྱས་གྱུར་ན། །རྙེད་པར་དཀའ་བའི་བྱང་ཆུབ་འཐོབ། །འོན་ཀྱང་སྡང་དང་བྱམས་པ་གཉིས། །འོད་གསལ་རྣམ་དག་སེམས་ཉིད་དུ། །རོ་མཉམ་ཆེན་པོར་ཁྲུགས་ཀྱིས་གཏང༌། །བྱམས་དང་སྡང་མེད་སེམས་ཉིད་དེ། །རྒྱལ་བ་རྣམས་ཀྱི་སྐུ་ཡིན་པས། །མུན་པ་སེལ་བའི་སྒྲོན་མེ་ཡིན། །སྡུག་བསྔལ་འཁོར་བ་འཇོམས་བྱེད་ཡིན། །ཆོས་ཀྱི་སྐུ་དང་མི་འབྲལ་ཞུ། །དེ་བཞིན་གཏི་མུག་འདོད་ཆགས་སེམས། །སྐྱེས་པས་ཕྱི་རོལ་ཡུལ་སྣང་གཉིས། །གཟུགས་དང་མེ་ལོང་ཇི་བཞིན་ཏེ། །སེམས་གཉིས་སྤོངས་དང་ཡུལ་གཉིས་འགག །སྐྱེ་ན་ཆགས་མེད་རྨོངས་བྲལ་བསྐྱེད། །གནས་སྐབས་རྩ་གསུམ་འཇིག་རྟེན་དང༌། །ཕྲ་རགས་རྟེན་འབྲེལ་མངོན་དུ་གྱུར། །མཐར་ཐུག་ཆོས་རྗེ་སངས་རྒྱས་འཐོབ། །འོན་ཀྱང་ཆགས་སྡང་རྨོངས་པ་དང༌། །ཆགས་མེད་གཏི་མུག་མེད་སེམས་གཉིས། །མ་སྐྱེས་སྐྱེ་མེད་སེམས་ཉིད་དུ། །དབྱེ་བ་མེད་པས་ཉམས་སུ་བླང༌། །ཐ་དད་མེད་ཅིང་བྱེ་བྲག་མེད། །འོད་གསལ་རྣམ་དག་ནམ་མཁའ་ཡིན། །དུས་གསུམ་རྒྱལ་བའི་ཆོས་སྐུ་ཡིན། །ཡོན་ཏན་སྐྱེད་པའི་མ་མ་ཡིན། །འཁོར་བ་དུག་གི་སྡོང་པོ་དེ། །གཅོད་པར་བྱེད་པའི་སྟྭ་རེ་ཡིན། །ཀྭ་ཡེ་སྐྱེས་བུ་རྣམ་གཉིས་པོ། །དེ་འདོད་ཆགས་ཞེ་སྡང་གཏི་མུག་གསུམ། །རྩ་བ་ནས་ནི་སྤོངས་ལ་འདིར། །མ་ཆགས་མི་སྡང་རྨོངས་མེད་པའི། །སེམས་གསུམ་བློ་ཡིས་བསྐྱེད་ལ་བསྒོམ། །གནས་སྐབས་ལྷ་མིའི་གོ་འཕང་དང༌། །ཚངས་པ་བརྒྱ་བྱིན་འཁོར་ལོས་བསྒྱུར། །མ་ལུས་ཉམས་སུ་མྱོང་བྱས་ནས། །མཐར་ཐུག་ཐམས་ཅད་མཁྱེན་པ་འཐོབ། །ཆགས་མེད་རྨོངས་བྲལ་རྣམ་གཉིས་སེམས། །འབྲས་བུ་རྩ་གསུམ་རྒྱུ་འབྲས་བཅས། །མ་སྐྱེས་ལྷུན་གྱིས་གྲུབ་པ་ཡི། །སྤྲོས་མེད་ཆེན་པོར་ཉམས་སུ་བླང༌། །སྤྲོས་པ་མེད་པའི་ངོ་བོ་དེ། །རྣམ་དག་ནམ་མཁའི་རང་སེམས་ཡིན། །སངས་རྒྱས་ཀུན་གྱི་ཆོས་ཀྱི་སྐུ། །འགག་པ་མེད་པའི་ངོ་བོར་སྤྱོད། །བུ་ཆགས་སྡང་འཁོར་བའི་རྒྱུ་འབྲས་ལ། །ཐོག་མེད་དུས་ནས་རྟག་ཏུ་སྤྱད། །འཁོར་བའི་སྡུག་བསྔལ་དཔག་མེད་མྱོང༌། །ཐུགས་རྗེ་ལྡན་པའི་སངས་རྒྱས་དང༌། །བྱང་ཆུབ་སེམས་དཔའ་ཐམས་ཅད་དང༌། །ཚད་མེད་ཐུགས་རྗེ་ལྡན་པ་ཡི། །བླ་མ་རྣམས་ཀྱིས་གསོ་ཐབས་བྲལ། །ཉོན་མོངས་གསུམ་པོ་མ་སྤངས་པར། །འཁོར་བ་རང་དགར་མི་ལྡོག་ཅིང༌། །འཛད་པའི་མུ་མཐའ་མ་མཆིས་པས། །འཁོར་བའི་རྒྱ་མཚོ་གང་གིས་སྤོང༌། །ཅི་ཡིས་སྤོང་ཞེས་བསམས་གྱུར་ན། །འདོད་ཆགས་ཞེ་སྡང་གཏི་མུག་གསུམ། །རང་གི་རྒྱུད་ལ་མ་བསྐྱེད་ལ། །དུས་གསུམ་དུས་མེད་རང་གི་སེམས། །རྟོག་དང་རྣམ་པར་རྟོག་དང་བྲལ། །གཟུང་དང་འཛིན་པ་ཀུན་ལས་འདས། །ང་དང་ང་ཡིར་འཛིན་པ་ཡི། །འཁོར་བ་དང་ནི་མྱ་ངན་འདས། །གཟུགས་དང་རྣམ་མཁྱེན་བར་གྱི་ཆོས། །རྣམ་དག་ནམ་མཁའི་རང་སེམས་སུ། །གཉིས་སུ་མེད་པའི་ངོ་བོར་གྲོལ། །མ་སྐྱེས་མི་སྐྱེ་སྐྱེ་བ་མེད། །སྐྱེས་པ་སྐྱེ་མེད་ནམ་མཁའ་བཞིན། །མ་སྐྱེས་སྐྱེ་མེད་ནམ་མཁའ་བཞིན། །ཆོས་ཀུན་སྐྱེ་མེད་ནམ་མཁའ་བཞིན། །ནམ་མཁའ་ལྟ་བུའི་ཆོས་རྣམས་ལ། །ནམ་མཁའ་ལྟ་བུར་བསྒོམས་བྱས་ན། །ནམ་མཁའ་ལྟ་བུར་བྱང་ཆུབ་འཐོབ། །བྱང་ཆུབ་ངོ་བོ་སེམས་ཉིད་དང༌། །སྐད་ཅིག་ཙམ་ཡང་མ་འབྲལ་བར། །བསམ་མེད་བརྗོད་བྲལ་ངང་ལ་ཞོག

།འཁོར་བ་སྤངས་པ་དེ་ཉིད་ལགས། །སྤང་བྱ་སྤང་དུ་མེད་པ་དང༌། །གཉེན་པོ་བསྟེན་དུ་མེད་པ་གཉིས། །གཉིས་མེད་ནམ་མཁའི་ངོ་བོར་རྟོགས། །སྡུག་བསྔལ་འཁོར་བའི་རྒྱ་མཚོ་སྐེམས། །དུས་གསུམ་མཁྱེན་པའི་ཡེ་ཤེས་རྒྱས། །མཁྱེན་པ་གཉིས་ལྡན་ཆོས་ཀྱི་རྗེ། །འབྲི་གུང་བཞུགས་པའི་མགོན་པོ་དང༌། །དབྱེར་མེད་གཅིག་ཏུ་འདྲེ་བར་ངེས། །དོགས་པ་ཐམས་ཅད་རབ་སྤངས་ནས། །སྣང་གྲགས་ཐམས་ཅད་ཆོས་ཀྱི་སྐུ། །རབ་ཏུ་ཞི་ཞིང་ཉེ་བར་ཞི། །སྟོང་པ་ཁོ་ནའི་ཆོས་རྣམས་ལ། །སྟོང་པའི་ཆོས་རྣམས་འབྱུང་བ་སྟེ། །ནམ་མཁའ་ལྟ་བུའི་རྒྱུ་འབྲས་ཡིན། །གཟུང་དང་འཛིན་པའི་ངོ་བོ་དེ། །སྟོང་པ་ཉིད་དང་མ་བྲལ་བས། །ཟུང་འཇུག་ལྷ་དང་ལྷ་མོ་ཡིན། །སྐྱེ་དང་རྣམ་པར་རྟོག་པ་རྣམས། །མ་སྐྱེས་མི་འགག་གནས་པ་མེད། །སྟོང་པ་ཆེན་པོ་འོད་གསལ་ཡིན། །འདོད་འདུན་རྣམ་རྟོག་སྐྱེ་བ་དེ། །འདོད་པ་སྤངས་པའི་ཐར་པ་ཡིན། །འཁོར་འདས་གཉིས་སུ་འཛིན་པ་དེ། །རབ་རིབ་ཅན་གྱི་སྐྲ་ཤད་ཡིན། །བདག་གཞན་གཉིས་སུ་དབྱེ་བ་དེ། །སྟོང་པ་ནམ་མཁའི་མདུད་པ་ཡིན། །འོན་ཀྱང་འཁོར་བ་མ་སྟོངས་ཚེ། །སྐུ་གསུང་ཐུགས་ཀྱི་འཕྲིན་ལས་ཀྱིས། །འགྲོ་བ་མ་རྣམས་སྐྱོབས་པ་དེ། །བྱང་ཆུབ་སེམས་ཀྱི་འཕྲིན་ལས་ཡིན། །འཁོར་བའི་མུན་པ་སེལ་བ་དེ། །རྣམ་དག་རང་སེམས་ཉི་མ་ཡིན། །དེ་གཉིས་དབྱེ་བ་མེད་པ་ཡི། །འཕྲིན་ལས་རྒྱུད་ཆད་མེད་པ་དེ། །ནམ་མཁའ་མཉམ་པའི་སེམས་ཅན་གྱི། །དགོས་འདོད་ཡིད་བཞིན་ནོར་བུ་ཡིན། །སངས་རྒྱས་ཐམས་ཅད་འདུས་པའི་སྐུ། །དུས་གསུམ་བདག་ཉིད་རིན་པོ་ཆེ། །མཐོང་ཐོས་དྲན་པས་འགྲོ་བ་ཡི། །སྡུག་བསྔལ་ཉོན་མོངས་སྤོངས་བྱེད་པའི། །བདེ་ཆེན་ཀུན་བཟང་ཡངས་པའི་མཛོད། །བདེ་སྐྱིད་ཐམས་ཅད་འབྱུང་བའི་གནས། །མགོན་པོ་དཔལ་ལྡན་འབྲི་གུང་པའི། །སྐུ་གསུང་ཐུགས་དང་ཡོན་ཏན་དང༌། །འཕྲིན་ལས་མ་ལུས་ཐམས་ཅད་དང༌། །རང་བཞིན་དབྱེར་མེད་ངོ་བོ་དེར། །ལྷུན་གྱིས་གྲུབ་པའི་མོས་གུས་བྱ། །སྐུ་གསུང་ཐུགས་ཀྱི་རྣམ་ཐར་གཟུང༌། །སྐུ་ཡི་རྣམ་ཐར་ཚུལ་ཁྲིམས་ཏེ། །ཕྱི་ནང་གཉིས་སུ་ཤེས་པར་བྱ། །ནང་གི་ཚུལ་ཁྲིམས་སྲུང་བ་ནི། །ད་ལྟ་རང་གི་སེམས་འདི་ལ། །འདོད་ཆགས་ཞེ་སྡང་གཏི་མུག་གསུམ། །ཉོན་མོངས་རྣམ་རྟོག་མ་ལུས་པ། །མི་སྐྱེད་བསྐྱེད་སྤོང་བརྩོན་འགྲུས་ཀྱི། །སྡོམ་པས་བསྡམས་པའི་བརྟུལ་ཞུགས་གཟུང༌། །དགོས་པའི་དུས་སུ་བཏང་སྙོམས་སྤང༌། །བརྩོན་འགྲུས་ཆེན་པོ་བརྩམ་པར་གྱིས། །ཕྱི་ཡི་ཚུལ་ཁྲིམས་སྲུང་བ་ནི། །ལུས་ངག་ཡིད་གསུམ་སྤྱོད་པ་རྣམས། །བྱ་དང་བྱེད་པ་ཉུང་བ་དང༌། །སྦྱང་སྡོམ་བརྟུལ་ཞུགས་སྤྱོད་པ་དང༌། །བྱ་དང་བྱེད་པ་ཐམས་ཅད་ཀྱིས། །འགྲོ་རྣམས་དང་བ་འདྲེན་པ་དང༌། །ཐམས་ཅད་ཀུན་གྱི་ཡིད་འོང་ཞིང༌། །ཆགས་པའི་ཡུལ་དང་ལྷན་ཅིག་ཏུ།

།ནམ་ཡང་གནས་པར་མི་བྱེད་ཅིང༌། །སྡང་བའི་ཡུལ་ལ་བྱམས་པ་ཡི། །སྨན་ཆེན་བསམ་པ་རབ་བསྐྱེད་དེ། །གནོད་ཅིང་འཚེ་བ་སྤོང་བ་དང༌། །ཚུལ་ཁྲིམས་བདག་གིས་བསྲུང་བར་བྱ། །རྨོངས་པའི་ཡུལ་དང་ཕྲད་པའི་ཚེ། །གཏི་མུག་བསམ་པ་རབ་བཅོམ་ནས། །རྟེན་ཅིང་འབྲེལ་འབྱུང་ཟབ་མོ་བསྒོམ། །རྒྱུ་ལས་འབྲས་བུ་ངེས་པའི་ཕྱིར། །ཕྲ་དང་རགས་པའི་རྒྱུ་འབྲས་ལ། །བརྩི་བལྡབ་ཡང་དང་ཡང་དུ་བྱ། །ཕྱི་དང་ནང་གི་ཚུལ་ཁྲིམས་གཉིས། །ལུས་དང་སྲོག་བཞིན་བསྲུང་བར་བྱ། །ལ་ཀའི་བྱ་སྒྲོ་ཇི་བཞིན་དུ། །རྐྱེན་གྱི་དབང་དུ་མི་གཏང་ཞུ། །བརྟན་པ་རི་བོ་བཞིན་དུ་མཛོད། །མི་འགྱུར་རྡོ་རྗེ་ལྟ་བུ་ཡིས། །ནང་རྟགས་གཞན་གྱིས་མ་མཐོང་བར། །ཟབ་པ་རྒྱ་མཚོ་ལྟ་བུར་སྤྱོད། །རྩི་ཡིས་ལྕགས་རྣམས་གསེར་འགྱུར་ལྟར། །ཕར་འགྱུར་ཚུར་བསྒྱུར་མི་མཛད་པར། །རང་ཚུགས་བརྟན་པོ་འཛིན་པ་གཅེས། །ཟེར་ལོ་བལྟས་ལོ་མ་མང་བར། །ལོང་བ་འོན་ལྐུགས་འདུ་ཤེས་བྱ། །སུས་ཀྱང་སྐྱིད་དུ་མི་འཇུག་ཅིང༌། །གཞན་གྱིས་གནོད་པ་སྐྱེལ་དོགས་མེད། །རང་སྤྱོད་གཞུ་རྒན་བཞིན་དུ་བྱ། །ཕྲ་མ་རྫུན་དང་མཆུ་བསྙུང་སྤང༌། །བདེན་པའི་ཚིག་གིས་འཚོ་བར་མཛོད། །བླ་མ་སློབ་དཔོན་གྲོགས་རྣམས་ལ། །མ་ཆགས་མི་སྡང་རང་སོར་གཞག །ཆགས་པས་ཅི་བྱ་སྡང་ཅི་བྱ། །རང་གཞན་ཐམས་ཅད་འཆི་བ་ཡིན། །ནམས་ཀྱང་འཆི་བའི་རོ་དེ་ལ། །སྡང་བས་གསད་པས་དགོས་ཅི་ཡོད། །གཞོན་ཞིང་ལང་ཚོར་ལྡན་པ་དང༌། །མཛེས་ཤིང་ཡིད་དུ་འོང་རྣམས་ལ། །ལོག་གཡེམ་ཆགས་པས་ཅི་ཞིག་བྱ། །བུ་ག་དགུ་ནས་མི་གཙང་འཛག །ཕར་ལ་མཆོད་ཀྱང་ཚུར་ལ་གནོད། །ནམས་ཀྱང་འཆི་བའི་རོ་དེ་ལ། །ཆགས་པའི་བསམ་པ་རབ་སྤོངས་ལ། །ཆགས་མེད་བདུད་རྩི་དམ་པ་དེས། །ལྷར་བཅས་འཇིག་རྟེན་ཆགས་ཅན་རྣམས། །ཆགས་བྲལ་འཇིག་རྟེན་སངས་རྒྱས་སུ། །སྒྲུབ་པའི་བརྩོན་འགྲུས་བརྩམ་པར་བྱ། །ཨ་མ་ཨ་ཛི་ང་རེ་འཇིགས། །འཁོར་བའི་སྡུག་བསྔལ་དྲན་ཙམ་ན། །རང་སྙིང་ཚལ་པར་མ་གས་པ། །གླེན་པ་ཡིན་ནམ་སྨྱོས་སམ་ཅི། །འཁོར་བ་ཐོག་མ་མེད་པ་ནས། །བཟོད་པར་དཀའ་བའི་སྡུག་བསྔལ་ནི། །གསེ་གཤག་གཅོད་དང་འཚེད་པ་དང༌། །དེ་ལ་སོགས་པའི་སྡུག་བསྔལ་རྣམས། །དྲན་པས་ཀེང་ཤུའི་འདབ་མ་ལྟར། །སྙིང་འདི་རབ་ཏུ་འདར་གྱུར་ཀྱང༌། །པད་མའི་མཚོ་ལ་ངང་པ་ལྟར། །བག་མེད་འཁོར་བར་སྤྱོད་པ་འདི། །གདོན་གྱིས་བརླམས་སམ་ཅི་ཞིག་ཡིན། །རང་ལ་རང་སྙིང་མི་རྗེ་འམ། །སྐྱབས་གནས་དམ་པ་ཆོས་ཀྱི་རྗེ། །འཇིག་རྟེན་མགོན་པོ་རིན་པོ་ཆེ། །འཁོར་བ་སྡུག་བསྔལ་གྱི་རྒྱ་མཚོ་འདི། །འཇོམས་པར་མཛད་པའི་ཐུ་བོ་ཆེ། །མྱ་ངན་འདས་གླིང་རྣམ་དག་དེར། །སྐྱེལ་བར་མཛད་པའི་ནུས་པ་ཅན། །ནམ་མཁའ་མཉམ་པའི་སེམས་ཅན་གྱི། །སྤྱི་མཐུན་བསོད་ནམས་ལས་གྲུབ་པ། །དེ་བཞིན་གཤེགས་པ་འབྲི་གུང་པས། །ནམ་མཁའ་མཉམ་པའི་སེམས་ཅན་རྣམས། །ཐུགས་རྗེ་ཆེན་པོས་བསྐྱབ་ཏུ་གསོལ། །བདག་ཅག་སེམས་ཅན་ཐམས་ཅད་ལ། །སྐྱབས་དང་མགོན་ནི་གཞན་དུ་མེད། །རེ་ས་བལྟོས་ས་གཞན་དུ་མེད། །གནས་སྐབས་བདེ་ཞིང་འཕྲལ་དུ་སྐྱིད། །བྱང་ཆུབ་ཐོབ་པར་བྱིན་གྱིས་རློབས། །དུས་གསུམ་བདག་ཉིད་ཆོས་ཀྱི་རྗེ། །སྐྱོབ་མཛད་མགོན་པོ་འབྲི་གུང་པས།

།ཉོན་མོངས་དུག་གསུམ་རྒྱུ་འབྲས་ཀྱིས། །ཁམས་གསུམ་འཁོར་བར་འཁྱམས་པ་རྣམས། །ཐུགས་རྗེ་ཆེན་པོ་བསྐྱབ་ཏུ་གསོལ། །ལས་ངན་རྒྱུ་འབྲས་ལས་བྱུང་བའི། །མེ་དབལ་འབྲུམ་བུའི་ནད་ཀྱིས་ཟིན། །བས་མཐའི་དགོན་པ་འཁོར་སྐྱོང་དུ། །སྲོག་ལ་རེ་ཐག་ཆད་པའི་བློས། །མར་ནང་སྤུ་ནི་ཕྱུང་བ་བཞིན། །ལུས་ཀུན་ནད་ཀྱིས་གདུངས་པར་འགྱུར། །འཇིག་རྟེན་འདི་ཡི་ལོངས་སྤྱོད་དང༌། །བུ་སློབ་གཉེན་འདུན་ཐམས་ཅད་ནི། །རྨི་ལམ་ཐུན་ཅིག་རྨིས་པ་ལྟར། །མཐོང་བ་མེད་པའི་ཕྱོགས་སུ་གནས། །དེ་ཚེ་འཇིག་རྟེན་གསུམ་གྱི་མགོན། །ཐོགས་མེད་སངས་རྒྱས་རྫུ་འཕྲུལ་གྱིས། །དེར་བྱོན་སྤྱི་བོར་ཕྱག་བཞག་པས། །ཕུབ་མ་རླུང་གིས་གཏོར་བ་ལྟར། །སྡུག་བསྔལ་ལས་བྱུང་ནད་དེ་བཅོམ། །སྲོག་གནང་དམ་ཆོས་འགའ་ཞིག་གོ། །ཕོངས་ཤིང་གཅིག་པུར་ལུས་པའི་ཚེ། །སྡུག་ཅིང་ནད་ཀྱིས་གདུངས་པ་ཡི། །བདག་གི་ཞབས་ཏོག་གུས་པར་བྱས། །བུ་ཆུང་ཨ་མས་འཚོ་བ་ལྟར། །བྱམས་པའི་ལུས་ངག་ཡིད་གསུམ་གྱིས། །བདག་གི་ལུས་འདི་འཚོ་བར་བྱ། །སྡུག་བསྔལ་ཆེན་པོ་སྒོས་སུ་ཁུར། །དགོས་པའི་ཚེ་དེ་གུས་པར་བྱས། །བླ་མ་རིན་ཆེན་བྱིན་རླབས་དང༌། །སྐུ་མཆེད་གཉིས་ཀྱི་ཞབས་ཏོག་འདིས། །དེང་སང་ཅུང་ཟད་བདེ་བར་གནས། །ཟབ་པའི་དམ་ཆོས་དོན་པོ་འདི། །སྡུག་བསྔལ་འཁོར་བ་སྤོང་བའི་སྨན། །ཐར་དང་ཐམས་ཅད་མཁྱེན་པའི་རྒྱུ། །སྐུ་ཡི་རྣམ་ཐར་ཚུལ་ཁྲིམས་ཡིན། །རྗེས་སུ་འབྲོངས་ཤིག་རྒྱལ་སྲས་གཉིས། །འཇིག་རྟེན་མགོན་པོ་རིན་ཆེན་གྱི། །ཐུགས་ཀྱི་རྣམ་ཐར་ཟབ་མོ་འདི། །ལྷ་དང་བཅས་པའི་འཇིག་རྟེན་འདིར། །སུས་ཀྱང་གོ་ཞིང་རྟོགས་པ་ཉུང༌། །ཐོས་བསམ་སྒོམ་གསུམ་ཤེས་རབ་ཀྱི། །དྲེགས་པ་ཅན་གྱིས་ག་ལ་གོ། །རང་འདོད་ནམ་མཁའ་འདོམ་གྱིས་འཇལ། །བསྐྱིལ་བའི་རྫིང་བུ་དགྲ་ལ་སྨན། །དེ་དང་འདྲ་བར་ཤེས་པར་བྱ། །འཇིག་རྟེན་མགོན་པོ་བླ་མའི་གསུང༌། །རྟག་ཏུ་བདེན་པར་སྙན་གསུང་པའི། །ཡིད་འོང་ཚངས་པའི་གསུང་དང་ནི། །བདེན་གཏམ་ཀ་ལ་པིང་ཀའི་གསུང༌། །མི་དགེ་གཤིས་ཀྱིས་མི་དགེ་བ། །ཐོག་མར་མི་དགེའི་ལས་གང་དེ། །བར་དང་ཐ་མར་མི་དགེ་བས། །སྡིག་ཏོ་ངན་སོང་བསྐྱེད་པ་དེ། །ནམ་ཡང་གནང་བའི་སྐབས་མེད་པར། །རྟག་ཏུ་སྤོང་བའི་ཆོས་སུ་བསྟན། །སྟོན་པའི་གསུང་ལ་མཐའ་དྲུག་གི

།ལོག་རྟོག་སྤངས་ལ་རང་སོར་བཞག །དགེ་བ་གཤིས་ཀྱིས་དགེ་བར་བསྟན། །ཐོག་མར་དགེ་བའི་ཆོས་དེ་གང༌། །བར་དང་ཐ་མར་དགེ་བ་གསུངས། །འདི་ལ་མི་དགེར་འགྱུར་བའི་སྐབས། །ནམ་ཡང་མེད་པར་ཆོས་རྣམས་གསུངས། །མཐའ་དྲུག་རྡོ་རྗེའི་ཚིག་རྒྱས་བཏབ། །དེ་འགྱུར་བ་མེད་པའི་གཏན་ཚིག་ཡིན། །གསུང་གི་རྣམ་ཐར་ཟབ་མོ་འདི། །མི་བརྗེད་གུས་དང་བཅས་པ་ཡིས། །ཟུང་དང་ཐམས་ཅད་མཁྱེན་པའི་སྲས། །ཁ་ཅིག་དགེ་བ་མི་དགེར་འགྱུར། །མི་དགེ་དགེ་བར་འགྱུར་བར་འདོད། །སྨྱོན་པ་བླ་རྡོལ་སྨྲ་བ་ལྟར། །འབྲེལ་མེད་མུ་ཅོར་སྨྲ་རྣམས་ཀྱིས། །སྟོན་པའི་དགོངས་པ་ག་ལ་ལོན། །ཡོན་ཏན་རྒྱ་མཚོ་བླ་མའི་ཐུགས། །བྱང་ཆུབ་སེམས་གཉིས་དབྱེར་མེད་པས། །ལས་དང་ཉོན་མོངས་ཤེས་བྱ་ཡི། །སྒྲིབ་པའི་བུད་ཤིང་མ་ལུས་པ། །དུས་གསུམ་འཁོར་འདས་རྟག་ཆད་དང༌། །མཐོ་དམན་གྲུབ་མཐའ་སྣ་ཚོགས་རྣམས། །སེམས་ཉིད་འོད་གསལ་ཆེན་པོ་དེར། །བྱང་ཆུབ་དམ་པར་སངས་རྒྱས་པའི། །ཐུགས་གཉིས་སུ་མེད་པའི་ཡེ་ཤེས་དེ། །ད་ལྟ་རྟོགས་པའི་རང་སེམས་དང༌། །དབྱེ་བ་མེད་ཅིང་ཐ་དད་མེད། །རྟོགས་པ་སེམས་ཀྱི་རྒྱལ་པོ་ལ། །རྟག་ཏུ་མཉམ་པར་གཞག་པར་བྱ། །བསོད་ནམས་ཡེ་ཤེས་ཚོགས་གཉིས་དང༌། །དྲན་པའི་རྒྱལ་པོ་མ་བྲལ་བར། །ཆུ་བོའི་གཞུང་བཞིན་ཉམས་སུ་ལོངས། །མ་གཡེངས་པ་དང་མི་འདའ་བ། །བྱིང་དང་རྒོད་པ་གཉིས་བྲལ་བར། །ཉམས་དང་རྟོག་པ་མེད་པར་བསྒོམ། །རྟོགས་པའི་སེམས་ཉིད་གཅིག་པུ་ཡིས། །བར་དོ་གསུམ་པོ་བགྲོད་པར་བྱ། །གེགས་སེལ་བོགས་འདོན་དགོས་པའི་ཚེ། །སྐྱབས་གནས་དམ་པ་འབྲི་གུང་པ། །བླ་མ་མཆོག་དེ་དྲན་པར་བྱ། །གེགས་སེལ་བོགས་རྣམས་ཐོན་པར་འགྱུར། །ཐམས་ཅད་མཁྱེན་པ་བླ་མ་དང༌། །དབྱེར་མེད་གཅིག་ཏུ་འདྲེ་བར་ངེས། །རྡོ་རྗེ་འཆང་དང་ཏིལླི་དང༌། །དཔལ་ལྡན་ནཱ་རོ་ཆེན་པོ་དང༌། །ཆོས་རྗེ་མར་པ་མི་ལ་དང༌། །འཇིག་རྟེན་མགོན་པོ་སྒམ་པོ་པ། །དཔལ་ལྡན་ཕག་མོ་གྲུ་པར་བཅས། །ཐམས་ཅད་མཁྱེན་པ་བླ་མ་རྣམ་བདུན་དང༌། །དབྱེར་མེད་གཅིག་ཏུ་འདྲེས་པ་ངོ་མཚར་ཆེ། །ཚོགས་དང་དབེན་པ་གང་དུ་འདུག་གྱུར་ཀྱང༌། །ཉམས་ལེན་རྒྱལ་པོ་གཞུང་འདི་དྲན་པར་བྱ། །གཉེན་འདུན་ཚོགས་ལ་ཞེན་པ་མ་བསྐྱེད་ཅིག

།སྡང་བའི་དགྲ་ལ་གནོད་པ་སྤང་བར་གྱིས། །བྱམས་དང་སྙིང་རྗེ་བྱང་ཆུབ་སེམས་རྣམ་གསུམ། །ཕན་པའི་སྨན་ཡིན་ཉམས་སུ་བླང་བར་བྱ། །འཇིག་རྟེན་མགོན་པོ་དཔལ་ལྡན་འབྲི་གུང་པའི། །གསུང་སྒྲོས་ཡི་གེར་བྲིས་པའི་དམ་ཆོས་འདི། །ཉམས་སུ་བླང་བར་བྱ་ཕྱིར་ཁྱེད་གཉིས་ལ། །འཁོར་བ་སྤོང་བྱེད་ཐབས་ཀྱི་ལམ་མཆོག་བསྟན། །འཁོར་བ་སྤོང་བའི་ལམ་མཆོག་ཞེས་བྱ་བ་དམ་པའི་ཆོས། །སྒོམ་པ་རིན་འབྱུང་དང༌། །རིན་ཆེན་གྲགས་གཉིས་ཀྱིས། བདག་གཉལ་དུ་འབྲུམ་ནག་གི་ནད་ཆེན་པོས་ཐེབས་ཤིང་ཤི་ལ་ཐུག་པའི་དུས་སུ། གཡོག་ལེགས་པར་བྱས་ཤིང་སྲོག་བཏོན་པའི་གཏང་རག་ཏུ་བསྟན་པའོ། །བདག་དང་འཁོར་འདས་དུས་གསུམ་དགེ་བ་འདིས། །བསྐལ་པ་སྟོང་དུ་མཐོང་རྙེད་དཀའ་བ་ཡི། །འགྲོ་མགོན་འབྲི་གུང་པ་དང་མི་འབྲལ་ཞིང༌། །མ་རྣམས་བྱང་ཆུབ་མཆོག་ལ་འགོད་པར་ཤོག །ཤཱཀྱའི་དགེ་སློང་གདན་ས་བས་ཉེ་གནས་སྒོམ་པ་རིན་འབྱུང་དང༌། སྒོམ་པ་རིན་ཆེན་གྲགས་གཉིས་ལ་གདམས་པ་རྫོགས་སོ།། །། 

༣༨༽ ༄། །དབང་བཞིའི་ངོ་སྤྲོད་སྟོན་བརྩོན་ལ་གདམས་པ།། ཨོཾ་སྭསྟི། འཇིག་རྟེན་གསུམ་གྱི་མགོན་པོ་སྟོན་པ་བཅོམ་ལྡན་འདས། །སྐྱོབ་པ་མཉམ་མེད་ཆོས་རྗེ་རིན་ཆེན་གྱི། །སྐུ་གསུང་ཐུགས་ཉིད་ཡོན་ཏན་རྒྱ་མཚོ་ལ། །རྟག་ཏུ་ཕྱག་འཚལ་གུས་པས་སྐྱབས་སུ་མཆི། །རྒྱལ་བའི་ཞིང་འདིར་སྙིགས་མའི་དུས་ལ་བབ། །ཆགས་བྲལ་དམ་ཆོས་རིན་ཆེན་ཉམས་ལེན་པའི། །སྐྱེས་བུ་མཆོག་དེ་ཨུ་དུམ་ཝཱ་ར་འདྲ། །ཆོས་ལྟར་བཅོས་ཀྱང་གཏི་མུག་དྲྭ་བར་ཚུད། །མཆོག་གསུམ་ནོར་བུ་རིན་ཆེན་ཡོན་ཏན་རྨོངས། །སྐྱབས་གསུམ་ཐོས་པ་རྣ་བའི་དབང་པོས་སྤོང༌། །ཕལ་ཆེར་གཏི་མུག་ལོག་ལྟའི་རྫོང་ལ་གནས། །བསླབ་གསུམ་རིན་ཆེན་འདོད་མེད་གུས་པ་སྤོང༌། །ཕྲག་དོག་དུག་གི་གོང་མ་རྣམས་ལ་སྐུར། །བླ་མ་ཕ་མ་མཁན་པོ་སློབ་དཔོན་ལ། །གུས་པ་སྤོང་ཞིང་ཉོན་མོངས་ཟིལ་གྱིས་ནོན། །ཞེ་སྡང་གདུག་པའི་བསམ་པ་རབ་རྒྱས་པས། །བླ་མ་ཕ་མ་ལ་སོགས་ཀུན་ལ་ཡང༌། །དགའ་བ་མེད་ཅིང་འདུན་པ་རབ་སྤོང་བྱེད། །ཕྲ་མའི་ཚིག་གིས་ཕན་ཚུན་མཛའ་བ་རྣམས། །འབྱེད་པར་བྱེད་ཅིང་ཐ་དད་དག་ཏུ་འཁོད། །རྒྱུ་འབྲས་མཐོང་མེད་རྣམ་སྨིན་འཛེམས་པ་བྲལ། །ཕལ་ཆེར་གནས་གསུམ་དག་ཏུ་གཞོལ་རྣམས་ཀྱི། །སྐྱབས་ཅིག་སྐྱོབ་པ་བླ་མ་རིན་ཆེན་གྱི། །དྲི་མེད་དམ་ཆོས་ནོར་བུ་རིན་པོ་ཆེ། །དགག་སྒྲུབ་བསླབ་པ་གྲུབ་མཐའ་ཆེན་པོ་དང༌། །སྒྲུབ་དང་སྤང་བྱའི་ཆོས་ལ་གནང་བཀག་རྣམས། །ཡེ་ནས་ཡིན་པས་འགྱུར་མེད་ཨ་ཐང་ཆད། །མཁྱེན་པའི་ཡེ་ཤེས་སྟོན་པའི་ཐུགས་དགོངས་ལ། །གཏི་མུག་རབ་བྲལ་ཤེས་རབ་མིག་མཆོག་གིས། །འཁྲུལ་མེད་ལྟ་བའི་མཆོག་གིས་རབ་གཟིགས་པས། །གོང་གི་ཉེས་ཀུན་སྤོང་བར་ཐེ་ཚོམ་མེད། །མགོན་པོའི་ཆོས་འདི་ངོ་མཚར་རྨད་དུ་བྱུང༌། །སྟོང་གསུམ་མི་མཇེད་རྒྱལ་བའི་ཞིང་མཆོག་འདིར། །ཐུགས་རྗེ་རྨད་བྱུང་བདེ་གཤེགས་རིན་པོ་ཆེ། །མཁྱེན་གཉིས་རབ་རྒྱས་སྐྱོབ་པ་འབྲི་གུང་པ། །མཉམ་མེད་བླ་མ་དམ་པ་མ་བྱོན་ན། །བདག་ཅག་འགྲོ་བ་ཉོན་མོངས་ཅན་རྣམས་ལ། །བརྩེ་བྲལ་གཤིན་རྗེའི་སྐྱེས་བུ་རབ་འཇིགས་པས། །ཆགས་སོགས་དུག་གསུམ་ལྕགས་ཀྱུས་རབ་བཟུང་ནས། །དབང་མེད་རྨོས་གླང་བཞིན་དུ་མནར་མེད་ཁྲིད། །ལར་ཁ་སྤྱང་ཞེ་སྤྱང་མང་ན་ཡང༌། །རང་ཉིད་ཆོས་དང་མི་མཐུན་ན། །བྱམས་དང་བརྩེ་བས་བུ་བཞིན་བསྐྱངས། །སྤྱན་དང་འབྲལ་བ་མེད་པར་ནི། །མཐེ་བོང་ཙམ་ནས་བསྐྱངས་གྱུར་ཅིང༌། །འཁོར་བ་ཁྲག་གི་རྒྱ་མཚོ་ལས། །ཕྱག་གིས་ཙར་གྱིས་བཏོན་ནས་ནི། །རྫོགས་པའི་བྱང་ཆུབ་ལ་འགོད་པའི། །བླ་མ་དམ་པའི་དྲིན་བརྗེད་དམ། །ཇི་ལྟར་ཆོས་རྗེ་མ་བསླུས་སམ། །རང་ཉིད་སྐྱབས་དང་མ་བྲལ་ལམ། །འཁོར་བ་རང་ལས་ངན་པ་ཡི། །འོག་ཏུ་གནས་ས་མ་བཅས་སམ། །རང་ཉིད་སྨྱོས་པར་མ་གྱུར་ཏམ། །ཁ་སྨྲས་ལན་གཅིག་བྱེད་ན་ཡང༌། །བསམ་མནོ་རྟོག་དཔྱོད་ཞག་གསུམ་བྱེད། །བདག་ཉིད་འཁོར་བ་སྤོང་འདོད་ན། །བསམ་ཞིང་དཔྱོད་པ་ཅིས་མི་བྱེད། །འཁོར་བ་ཁྲག་གི་རྒྱ་མཚོ་འདི། །སྐམས་ཤིང་འཛད་པའི་མུ་མཐའ་མེད། །དགེ་བཅུ་བསྒྲུབ་པའི་མི་ལུས་ཀྱང༌། །ཐོབ་དཀའ་འཇིག་པར་ཤིན་ཏུ་སླ། །འཇིག་རྟེན་རྒྱལ་བའི་བསྟན་པ་ནི། །ཡུན་རིང་གནས་པར་མི་འགྱུར་ལ། །འཇིགས་ཆེན་དུ་མ་འབྱུང་བས་ཉེན། །བདག་སྤྱོད་སྔ་མས་མི་ཆོག་པས། །རྒྱུ་ལམ་འབྲས་བུ་ཐམས་ཅད་ལ། །ཅིག་ཅར་དགེ་བ་འབའ་ཞིག་བསྒྲུབ། །དེ་ལ་ལྷ་དང་ཚངས་པ་དང༌། །བརྒྱ་བྱིན་འཁོར་ལོས་བསྒྱུར་བསྒྲུབ་མིན། །བདག་ཉིད་ཉན་ཐོས་ལ་མོས་དང༌། །རང་རྒྱལ་ཐོབ་པར་བྱ་ཕྱིར་མིན། །སངས་རྒྱས་ཆོས་རྗེ་ཐོབ་བྱའི་ཕྱིར། །རྒྱུ་ལམ་འབྲས་གསུམ་རྟེན་འབྲེལ་བསྒྲིག

།རྒྱུ་ཡི་ངོ་བོ་བྱང་ཆུབ་སེམས། །ལམ་ནི་ཕ་རོལ་ཕྱིན་དྲུག་ལ། །བསྐལ་པ་མུ་མཐའ་མེད་པར་ནི། །འབད་དང་རྩོལ་དང་བརྩོན་འགྲུས་ཀྱིས། །ནམ་ཞིག་སངས་རྒྱས་ཐོབ་པར་བྱེད། །ལམ་ལོག་པ་མ་ཡིན་ལེགས་པའི་ལམ། །ངོ་མཚར་རྨད་བྱུང་འདོད་པ་འདི། །ཐེག་ཆེན་ཕ་རོལ་ཕྱིན་པའི་ལུགས། །ཡུན་རིང་འཁོར་བས་མ་དུབ་པ། །སྙུགས་ལྡན་སྐྱེས་བུའི་ཉམས་ལེན་ཡིན། །བསྐལ་པ་བྱེ་བ་དུ་མ་ཡིས། །རྒྱལ་བ་ཐོབ་པར་འགྱུར་བ་ནི། །བདག་གིས་སྲིད་པ་ག་ལ་ཁོགས། །འོན་ཀྱང་དཀའ་བ་ཉིད་དུ་གནས། །ཐེག་ཆེན་བླ་མེད་སྔགས་ཀྱི་ལུགས། །དགོངས་ཏེ་གསུངས་པ་ཚེ་གཅིག་གིས། །བྱང་ཆུབ་ཐོབ་པར་བཞེད་པ་ཡིན། །དེ་ཡང་དབང་ལ་རག་ལས་ཏེ། །སྨིན་ལམ་གྲོལ་ལམ་རྟོགས་ལམ་དུ། །འདོད་པ་ཐ་དད་ཡོད་པ་དང༌། །དབང་འབྲས་བདེ་གསལ་མི་རྟོག་ཉམས། །དུག་གསུམ་དང་མཚུངས་རྣམ་གསུམ་ལ། །བྱེད་པ་ཐ་དད་དུ་མ་ཡོད། །བྱ་སྤྱོད་རྣལ་འབྱོར་བླ་མེད་རྒྱུད། །རྣམ་བཞི་སྟོན་པས་དཀྲུགས་འདི་ལ། །ཕལ་ཆེར་གོ་བ་མ་སྐྱེས་པས། །སྔགས་ཀྱང་དབང་ལ་རག་ལས་སྨྲ། །དབང་ལ་དབང་རྟགས་གཙིགས་སུ་ཆེ། །དབང་རྟེན་ཐབས་དང་ཤེས་རབ་ནི། །ཤ་ཆང་ལ་སོགས་འདི་དགོས་ཞེས། །སྔགས་ལས་ཕྱིན་ཅི་ལོག་པ་འདི། །རིན་ཆེན་སྔགས་ལས་གོ་བ་མེད། །ཕལ་ཆེར་ངུ་འབོད་དམྱལ་བར་གཞོལ། །བཅོམ་ལྡན་རྡོ་རྗེ་བསྣམས་པ་ཡིས། །རབ་བཀག་རྒྱུད་རྒྱལ་སྡོམ་འབྱུང་ལས། །ཧ་གསུམ་ལ་སོགས་དང་བྲལ་བ། །ཅི་སྟེ་དམ་ཚིག་ཅན་གྱིས་བཏུང༌། །སྔགས་ཀྱི་དངོས་གྲུབ་མི་འབྱུང་སྟེ། །དེ་ལ་དུག་འགྱུར་ཐེ་ཚོམ་མེད། །སྔགས་པ་ཆང་གིས་རྣམ་འགྱུར་བ། །འདོད་ལ་རྐམ་ཞིང་འཁྲིག་ལ་སྲེད། །དགོད་ཅིང་གླུ་ཡང་དེ་བཞིན་ལེན། །འཐབ་མོ་ལ་སྤྲོ་རྣམ་པར་འཁྲུག །སྨོད་ཅིང་ཉམས་པར་གྱུར་ནས་ཀྱང༌། །ངུ་འབོད་དམྱལ་བར་འཚེད་པར་འགྱུར། །རྣལ་འབྱོར་མ་རྣམས་ཁྲོས་ནས་ནི། །དེ་ལ་ནད་དང་མྱ་ངན་འཇིགས། །འཇིགས་པར་བྱེད་པས་རྣམ་གཙེ་ནས། །སྡིག་ཅན་དམྱལ་བར་འཁྲིད་པར་བྱེད། །གསུངས་པའི་དོན་ལ་གོ་བ་མེད། །ས་སྟེགས་ཚོན་དང་ཤ་ཆང་ལ། །བརྟེན་ནས་རིན་ཆེན་དབང་བཞི་འཐོབ། །འདོད་ལ་རྐམ་པའི་སྔགས་པ་སྨྲ། །འོན་ཀྱང་སྟོན་པའི་གསུང་དང་འགལ། །ཡི་གེ་ཧ་ཧོ་ཧྲི་གསུམ་གྱིས། །ཆང་ཉིད་བདུད་རྩི་མཐུན་སྣང་དུ། །བསྒྱུར་བར་ནུས་ལ་སྟོན་པས་གནང༌། །ཧ་ཡིས་ཁ་དོག་འོ་མ་ཉིད། །ཧོ་ཡིས་ནུས་པ་ཆང་ལས་གཞན། །ཧྲི་ཡིས་ནུས་པ་རབ་བཅོམ་ནས། །བཅོམ་ལྡན་རྡོ་རྗེ་བསྣམས་པས་གནང༌། །ཇ་དང་འོ་མ་ཉིད་དང་མཚུངས། །དེ་ལ་ཆང་ཉིད་མེད་པ་ཉིད། །དེ་ཡི་ནུས་པ་མེད་གྱུར་ཅིང༌། །བཟའ་དང་བཏུང་བ་འདོད་པ་ཡིས། །རང་བས་ངན་པའི་བླུན་རྣམས་ལ། །ཕྱིན་ཅི་ལོག་གི་རྫས་གསོག་ཅིང༌། །ཤ་དང་ཆང་དང་བུད་མེད་ལ། །བརྟེན་ནས་དབང་བཞི་བསྐུར་བ་ནི། །སྔགས་མིན་སྔགས་ལས་ཕྱིན་ཅི་ལོག

།བེའུ་སྤྲེལ་གཡང་ལ་ལྷུང་བ་ལྟར། །གོང་དུ་སྨོས་ལྟར་ངུ་འབོད་ཉིད། །རལ་གྲིའི་སོ་དང་སྔགས་ཉིད་མཚུངས། །དེར་འདིར་རྡོ་རྗེ་འཛིན་པ་ཡིས། །དཔའ་བོས་དང་པོར་སློབ་དཔོན་དང༌། །སློབ་མའི་འབྲེལ་པ་བརྟག་པར་གསུངས། །སུ་དགའ་རང་དགར་བག་མེད་དུ། །ཞུགས་ན་གཏི་མུག་ཅན་དེ་ཕུང༌། །ཐབས་ཀྱི་རྒྱལ་པོ་ཕ་རྒྱུད་དང༌། །ཤེས་རབ་རྒྱལ་མོ་མ་རྒྱུད་ཀྱི། །བཅུད་དང་སྙིང་པོའི་སྙིང་པོ་ནི། །འཇིག་རྟེན་མགོན་པོ་བླ་མ་ཡིས། །རྟོགས་ལམ་རིན་ཆེན་དབང་བཞི་ལ། །བརྟེན་ནས་སངས་རྒྱས་འཐོབ་པར་བཞེད། །རིན་ཆེན་དབང་བཞི་བསྐུར་བ་ཡི། །བླ་མ་མཆོག་དེ་ཤིན་ཏུ་དཀོན། །དེ་འང་རྡོ་རྗེ་འཛིན་པ་ཉིད། །རྟོགས་ལམ་དབང་བཞི་བླང་བར་བྱ། །དེ་ལྟར་དབང་གི་འབྲས་བུ་ནི། །དྲི་མེད་ལྷན་སྐྱེས་ཡེ་ཤེས་ཉིད། །སེམས་ཀྱི་རྒྱལ་པོ་བཅོམ་ལྡན་འདས། །ཉམས་གསུམ་དྲི་མས་མ་གོས་པ། །བསྟེན་ནས་དབང་བཞི་ཐོབ་པར་བཞེད། །བཞི་པ་དབང་འབྲས་ཉིད་དུ་འདོད། །དབང་གསུམ་འཁོར་བ་འཛིན་བྱེད་ཉམས། །བཞི་པ་ལྷན་སྐྱེས་རང་གི་སེམས། །བླ་མ་དམ་པས་ངོ་སྤྲོད་ནས། །ཚེ་གཅིག་སངས་རྒྱས་དེ་ལ་བྱ། །དེས་འདིར་ཆོས་སྒོ་དབང་ལ་རག །དབང་ཡང་བླ་མ་མཆོག་ལ་རག །དབང་བསྐུར་མཁན་པོ་སངས་རྒྱས་ཉིད། །འཇིག་རྟེན་མགོན་པོ་འབྲི་གུང་པ། །མཉམ་མེད་བླ་མ་དམ་པ་དེ། །དྲན་པ་ཙམ་གྱིས་དབང་བཞི་འཐོབ། །སྡུག་བསྔལ་འཁོར་བའི་རྒྱ་མཚོ་སྐེམས། །སྔགས་ལུགས་སྔགས་ཀྱི་གཞུང་ལམ་ལ། །ཇི་ལྟར་གསུངས་པའི་ཡོན་ཏན་རྫོགས། །རང་སེམས་འོད་གསལ་ཆེན་པོ་ནི། །དེ་ཡི་སྐད་ཅིག་ཉིད་ལ་རྟོགས། །དབང་འབྲས་རིན་ཆེན་དེ་ལ་བྱ། །དེས་འདིར་བླ་མ་མཆོག་དེ་ལ། །དབང་དང་དབང་འབྲས་ཀུན་རག་ལས། །ས་སྟེང་འཛམ་གླིང་གང་དུ་ཡང༌། །གཞན་དུ་བཙལ་ས་མེད་པར་གོ། །འཁྲུལ་པ་མེད་པ་རྗེ་ཡི་དྲིན། །ཐུབ་པའི་རྒྱུད་སྡེ་རྣམས་དང་མཐུན། །ཐོས་བསམ་སྒོམ་གསུམ་ཤེས་རབ་ལ། །མགོན་པོ་བླ་མ་མ་གཏོགས་པ། །གཞན་གྱི་དྲིང་འཇོག་ག་ལ་བྱེད། །སེམས་ཉིད་འོད་གསལ་ཆེན་པོ་ལས། །འབྲས་བུ་གཞན་དུ་ག་ལ་འཚོལ། །རྟོགས་ལམ་རིན་ཆེན་དབང་བཞི་ནི། །རང་གི་མངོན་སུམ་བྱས་གྱུར་ན། །གཞན་དུ་ཚོལ་བློ་ག་ལ་སྐྱེ། །རྒྱལ་བའི་མདོ་རྒྱུད་མ་ལུས་པ། །འཁྲུལ་པ་མེད་པའི་ཤེས་རབ་ཀྱིས། །རིན་ཆེན་གཏེར་ལ་ལོངས་སྤྱོད་ན། །འཆིང་བུ་ལྟ་བུའི་གང་ཟག་ལ། །སྔགས་དང་དབང་གི་མན་ངག་རྣམས། །ཡོད་དུ་རེ་བ་ག་ལ་སྲིད། །འཁོར་བའི་གླང་བུ་གཏི་མུག་ཅན། །སྔགས་ལྟར་འཆོས་པའི་གང་ཟག་ལ། །རིན་ཆེན་དབང་བཞི་ཇི་ལྟར་རྙེད། །མགོན་པོ་བླ་མའི་བྱིན་རླབས་ཀྱིས། །ས་སྟེང་འཛམ་གླིང་གང་དུ་ཡང༌། །སྔགས་དང་དབང་གི་ཆོ་ག་དང༌། །དབང་དོན་ཚིག་དང་ཡི་གེ་དང༌། །རྒྱལ་བའི་མདོ་རྒྱུད་མ་ལུས་པ། །རང་ཉིད་ཁུངས་སུ་གྱུར་པ་ལ། །གཞན་དུ་བཙལ་ས་ག་ལ་ཡོད། །གཟུགས་ནས་རྣམ་མཁྱེན་བར་གྱི་ཆོས། །འཁོར་དང་མྱ་ངན་འདས་པ་ཀུན། །སྣང་བ་དཀར་དམར་སྣ་ཚོགས་པ། །ཟུང་འཇུག་རྒྱ་མཚོ་སེམས་ཉིད་ལ། །གཡོ་མེད་འོད་གསལ་ཆེན་པོར་གཅིག

།རྟོགས་ན་རིན་ཆེན་དབང་བཞི་འཐོབ། །རྟོགས་ལམ་དབང་དུ་བླ་མ་བཞེད། །རྟོགས་ལམ་ཡིན་པའི་གོ་བ་ནི། །རང་ཉིད་གདོད་ནས་སངས་རྒྱས་ཉིད། །དབང་གི་དེ་ཉིད་ཤེས་པར་བྱ། །མ་རྟོགས་རྟོགས་པར་བྱེད་པ་དབང༌། །བསྐུར་ནས་རྟོགས་པ་གོམས་བྱེད་པ། །བསྐྱེད་རྫོགས་རྣམ་གཉིས་བསྒོམ་པ་ནི། །སྐྱེད་རིམ་རང་ཉིད་གདོད་ནས་ལྷ། །སྒྲིབ་གསུམ་བྲལ་བར་གནས་པ་ལ། །ཀུན་བརྟགས་སྤྲོས་པས་སྟོང་གྱུར་ཅིང༌། །རྣམ་འགྱུར་གསུམ་དང་སྐད་ཅིག་ཀྱང༌། །འབྲལ་བ་མེད་པར་ཉམས་སུ་བླང༌། །དག་པ་ཧེ་རུ་ཀ་དཔལ་ཉིད། །སྔགས་དང་ཕྱག་རྒྱ་སྙིང་པོ་ནི། །ཐམས་ཅད་དེ་ཉིད་ཡིན་པ་ཉིད། །སྔགས་ཉིད་རྡོ་རྗེ་བཟླས་པ་ཡིན། །གནས་ནི་ཉི་ཤུ་རྩ་བཞི་གང༌། །དུར་ཁྲོད་ཆེ་ནི་གནས་བརྒྱད་དང༌། །རབ་བརྗིད་ཤིང་ཆེན་བརྒྱད་དང་ནི། །དགའ་བོ་ལ་སོགས་ཀླུ་བརྒྱད་སོགས། །ནང་ནི་བདེ་ཆེན་མཁའ་འགྲོ་བཞི། །སྒོ་བ་སྒོ་མཚམས་མ་དང་བཅས། །དཔའ་བོ་རྣལ་འབྱོར་མ་རྣམས་ཀྱིས། །རྒྱུ་དང་མི་རྒྱུའི་འགྲོ་བ་ཁྱབ། །དགའ་བཞི་རོལ་པས་རོལ་མཛད་པས། །སྙོམས་འཇུག་ཧ་ཧ་བདེ་བ་ཅན། །ཧོ་ཧོ་ཧཱུྂ་ཧཱུྂ་ཧཱུྂ་ཞེས་འབྱུང༌། །ཧཱུྂ་གིས་དེ་ཉིད་རབ་ཏུ་འཕེན། །ཧཱུྂ་གིས་ཞིང་སྐྱོང་ཚིམ་པར་བྱེད། །ཧཱུྂ་ཉིད་རྡོ་རྗེ་འཛིན་པ་ཉིད། །འཛིན་པ་ཆེན་པོ་ཧཱུྂ་ལ་གནས། །སྲིད་གསུམ་ཟིལ་གནོན་ཡི་གེ་ཧཱུྂ། །ཐམས་ཅད་ཡུལ་ཉིད་གཞན་ན་མེད། །ཁྲག་འཐུང་རྒྱལ་པོ་བཅོམ་ལྡན་བཞེད། །ཞིང་དང་ཉེ་བའི་ཞིང་རྣམས་དང༌། །འདུ་ས་ཉེ་བའི་འདུ་ས་ཀུན། །ཐམས་ཅད་ལུས་ལས་གཞན་མེད་ཉིད། །མདོར་ན་ཕུང་པོ་ལྔ་རྣམས་ནི། །སངས་རྒྱས་ལྔར་ནི་གསུངས་པ་དང༌། །སྐྱེ་མཆེད་ལ་སོགས་ཀུན་ཀྱང་དེ། །རྒྱུད་རྣམས་ཀུན་ལས་གསུངས་པ་ཡི། །དཀྱིལ་འཁོར་རྒྱས་བསྡུས་ཐམས་ཅད་ཀུན། །ཐམས་ཅད་རང་གི་ལུས་འདི་ཉིད། །ཕྱི་རོལ་ཡུལ་ལ་མ་མཆིས་པར། །ཐུབ་པ་ཆེན་པོ་བླ་མ་བཞེད། །དེ་ལྟར་རྣལ་འབྱོར་སྤྱོད་པ་ཡིས། །སྔགས་ལྟར་ཉམས་སུ་བླངས་གྱུར་ན། །ས་འོག་དང་ནི་མཁའ་སྤྱོད་དང༌། །ཉི་ཤུ་རྩ་བཞི་ལ་སོགས་པའི། །དངོས་གྲུབ་རྒྱུད་དུ་གང་གསུངས་པ། །མ་ལུས་རིག་འཛིན་བདག་གིས་འཐོབ། །སྔགས་ཉིད་ཉམས་སུ་ལེན་པ་ཡི། །གང་ཟག་མཆོག་དེ་ཤིན་ཏུ་དཀོན། །རིན་ཆེན་སྔགས་ཀྱང་འབྱུང་བར་དཀའ། །དེང་སང་སྒྲུབ་པ་ཤིན་ཏུ་གཅེས། །ཀུན་ཀྱང་དམ་ཚིག་མཆོག་ལ་གནས། །ཡོད་ན་སྔགས་ཀྱི་དངོས་གྲུབ་འཐོབ། །སྟོན་པས་ཀྱེ་ཡི་རྡོ་རྗེ་ལས། །ཐུབ་པ་སུམ་ཅུ་རྩ་གཉིས་མཚན། །དཔེ་བྱད་བཟང་པོ་བརྒྱད་ཅུས་བརྒྱན། །ཁུ་བ་ཞེས་བྱ་རྣམ་པར་གྲགས། །དེ་མེད་པ་ལས་བདེ་མི་འབྱུང༌། །ལྷ་ཡི་རྣལ་འབྱོར་ལས་བདེ་འབྱུང༌། །གསུངས་པས་འདི་ལ་འདི་གནད་ཆེ། །ལྷ་ཉིད་བདེ་བ་ཉིད་ལ་གནས། །བདེ་མཆོག་རྒྱལ་པོ་རང་ལྷ་ཡིན། །རྣལ་འབྱོར་བདག་གིས་བསྒོམ་པར་བྱ། །རྫོགས་རིམ་ཆོས་ཀུན་མ་སྐྱེས་པ། །སྤྲོས་བྲལ་ཆེན་པོ་ནམ་མཁའ་ལ། །ཕྱོགས་རིས་མེད་པ་དེ་ཉིད་ལ། །གོང་གི་ལྷ་ཉིད་རྫོགས་རིམ་ཉིད། །བསྐྱེད་རྫོགས་གདོད་ནས་ཟུང་འཇུག་སྟེ། །ལྷ་ཉིད་སྟོང་པ་སྟོང་པ་ལྷ། །སྟོང་པ་སྟོང་པ་སྟོང་པ་ཉིད། །ཆོས་རྣམས་གདོད་ནས་མ་སྐྱེས་པ། །རྫོགས་པའི་རིམ་པ་ཉིད་དུ་འདོད། །བསྐྱེད་རྫོགས་རྣམ་གཉིས་གཅིག་པ་ཉིད། །དབྱེ་བ་མེད་པར་ཉམས་སུ་བླང༌། །དེ་ལྟར་རྟག་ཏུ་མཉམ་གཞག་ཉིད། །འཁོར་བ་གཏིང་མཐའ་མེད་པ་འདི། །ཇི་སྲིད་སྟོངས་པར་མ་གྱུར་ཚེ། །ཡོན་ཏན་འཕྲིན་ལས་དུ་མ་ནི། །ཐོགས་པ་མེད་པར་འབྱུང་བ་ཡིས། །འགྲོ་རྣམས་བྱང་ཆུབ་མཆོག་ལ་འགོད། །རང་དབང་མེད་པའི་རྒྱུ་འབྲས་ཡིན། །ཉི་མ་ཤར་བས་མུན་སེལ་བཞིན། །ཁ་བ་ཅན་གྱི་སྙིང་པོ་ཡུལ་གྱི་དབུས། །དཔལ་ལྡན་ཕག་མོ་གྲུ་ཡི་ནགས་ཁྲོད་དུ། །ཤཱཀྱའི་དགེ་སློང་གྲགས་པ་འབྱུང་གནས་དང༌། །རྟག་ཏུ་ཆོས་བཞིན་བྱེད་པའི་སྟོན་བརྩོན་གཉིས། །བླ་མའི་གསུང་ལ་ཕན་ཚུན་གླེང་ལངས་པས། །མགོན་པོའི་གསུང་བཞིན་གསུང་སྒྲོས་ཡི་གེར་བྲིས། །དེ་ལས་བྱུང་བའི་བསོད་ནམས་གང་ཡིན་དེས། །འགྲོ་རྣམས་ཆོས་རྗེའི་གོ་འཕང་འཐོབ་པར་ཤོག

།དབང་བཞི་མ་རྫོགས་སོ།། །། ༣༩༽ ༄། །ལོག་རྟོག་སེལ་བའི་སྨན་རིན་ཆེན་འབྱུང་གནས་ལ་གདམས་པ།། ཨོཾ་སྭསྟི། རྗེ་རིན་པོ་ཆེ་ལ་སྐྱབས་སུ་མཆི། །བདག་ཅག་འགྲོ་དྲུག་སེམས་ཅན་རྣམས། །ཐུགས་རྗེ་ཆེན་པོས་བསྐྱབ་ཏུ་གསོལ། །ཀྭ་ཅིས་ཀྱང་མི་ཕན་འཆི་ནི་འཆི། །འགྲོ་དྲུག་འཁོར་བའི་སེམས་ཅན་རྣམས། །མཐོ་ལ་ཆགས་ཤིང་དམའ་ལ་སྡང༌། །བཟང་ལ་ཕན་འདོགས་ངན་པ་ལ། །མི་འདོད་སྨོད་ཅིང་འཚེ་བར་བྱེད། །འདི་ཁམས་གསུམ་འཁོར་བའི་རྒྱལ་པོ་ཡིན། །འགྲོ་དྲུག་བསྐྱེད་པའི་མ་མ་ཡིན། །སོམས་དང་ཅིས་ཀྱང་དགོས་པ་མེད། །མཐོ་དམན་བཟང་ངན་ཐམས་ཅད་ལ། །ཆགས་དང་སྡང་བ་རྩད་ནས་སྤང༌། །སེམས་འདི་མཉམ་པ་ཉིད་དུ་བསྒྲུབ། །བློ་འདི་ཆགས་སྡང་མེད་པར་བྱ། །ང་ང་ང་ལས་ཆེ་བ་མེད། །གཞན་གྱིས་བདག་ལ་བརྙས་པ་བྱས། །མཆོད་ཅིང་བཀུར་བསྟི་བྱེད་པ་ཆུང༌། །བྱེ་བྲག་འདི་ཡིས་ང་ལ་བརྙས། །ངས་ཀྱང་ཁོ་ལ་ངས་ཀྱང་གཅིག །ངར་འཛིན་བདུད་ཀྱི་རྒྱལ་པོ་འདི། །ཚེ་འདི་ཡི་བསམ་པ་ཅན་ལ་འཁོར། །སྲིད་པ་ཆགས་པའི་བསམ་པ་དེ། །སྡུག་ཅིང་ཡིད་དུ་འོང་རྣམས་ལ། །མཐོང་ཐོས་དྲན་པས་དགའ་བ་སྐྱེ། །ཕྲད་པས་དོན་ཆེན་གྲུབ་པར་མཐོང༌། །འགྲོགས་པས་ལོག་གཡེམ་སྣ་ཚོགས་འགྲུབ། །རྒྱ་ཤུག་ཚིག་གུར་གྱུར་པ་ལྟར། །དེས་ཇི་ལྟར་བྱས་ཀྱང་དགའ་བ་སྐྱེ། །དད་ཅན་བླ་མས་གདུངས་པའམ། །རུས་སྦལ་རྒྱ་མཚོར་སྙེག་པ་ལྟར། །སེམས་དེ་དེ་ཡི་དབང་དུ་གྱུར། །ལོག་སྲེད་ཆགས་པའི་འཁོར་ལོ་འདིས། །འཁོར་བའི་ལོ་འདབ་རྒྱས་པར་བྱེད། །ཡོན་ཏན་རྒྱ་མཚོ་འཇོམས་པར་བྱེད། །ཐར་པའི་གྲུ་ཆེན་འཇིག་པར་བྱེད། །ཡེ་ཤེས་རྒྱ་མཚོ་རྩད་ནས་སྐེམས། །དེང་འདིར་ཆགས་སྡང་ཡུལ་གཉིས་ལ། །མཉམ་ཉིད་སྨོན་འཇུག་རྣམ་གཉིས་ཀྱིས། །བདེ་བ་ཆེན་པོར་ཀད་ཀྱིས་གཏང༌། །ད་ནས་བྱང་ཆུབ་ཐོབ་ཀྱི་བར། །འགྲོ་དྲུག་བཟང་ངན་འབྲིང་གསུམ་གྱི། །ཁོལ་པོ་བདག་ཡིན་བདག་གིས་འདིར། །དམན་དང་བཀྲེན་དང་ངན་པ་རྣམས། །བྱང་ཆུབ་སྙིང་པོ་རྣམ་མཐོང་ནས། །དེ་ལ་གུས་ཤིང་དད་པ་བསྒྲུབ། །ཞེ་ས་བཅས་པས་བསུ་བར་བྱ། །སྟན་གདིང་ཕྱག་འཚལ་བཀུར་བསྟི་བྱ། །འདི་མཐོན་པོ་ཆེན་པོར་འགྲོ་བའི་རྒྱུ། །དཔེར་ན་ཇོ་བོ་ཆེན་པོ་བཞིན། །བཟང་ངན་འབྲིང་པོ་ཐམས་ཅད་ལ། །གུས་དང་ཞེ་སར་བཅས་པ་ཡིས། །རང་ཉིད་འོག་མར་ཅག་གིས་བྱ། །ཕྱག་དང་ལྡང་བ་བསྐུར་བསྟི་སོགས། །ཇི་ལྟར་འཛོམས་པ་བསྒྲུབ་པར་བྱ། །བྱང་ཆུབ་སེམས་དཔའ་རི་བོང་གིས། །བརྒྱ་བྱིན་མཆོད་པའི་རྗེས་སུ་འབྲངས། །མེད་པ་བཙལ་བས་ག་ལ་རྙེད། །འཇིགས་སོ་འཇིགས་སོ་ཨ་ཛི་ཛི། །གཤིན་རྗེའི་རྒྱལ་པོ་རབ་འཇིགས་པ། །ཆགས་དང་སྡང་བའི་བསམ་པ་ཡིན། །དེ་སྐྱེད་པར་བྱེད་པའི་རྩ་བ་ནི། །ང་ང་ང་བདག་འཛིན་པ་ཡིན། །འཛིན་པ་ནམ་མཁའི་མདུད་པ་ཡིན། །འཁྲུལ་ལོ་འཁྲུལ་ལོ་བདག་ཅག་འཁྲུལ། །འཛིན་པའི་སྐྱེས་བུ་མོ་གཤམ་བུས། །རི་བོང་རྭ་ལ་ཟོང་དུ་བྱས། །རུས་སྦལ་སྤུ་ནི་ནོར་ཡིན་ཞེས། །སྨིག་རྒྱུའི་རྒྱ་མཚོ་སྙོག་པ་ལྟར། །རྣམ་དག་ནམ་མཁའི་སེམས་ཉིད་ལ། །ཆགས་སྡང་གློ་བུར་གྱི་སྤྲིན་གྱིས་དཀྲུགས། །ཉོན་མོངས་དུག་གསུམ་གྱི་འབྲུག་སྒྲ་སྒྲོགས། །བདག་འཛིན་རྡོ་རྗེ་ཡི་སེར་བ་འབེབས། །མཉམ་ཉིད་རིན་ཆེན་གྱི་ལོ་ཐོག་དེ། །རྩད་ནས་བཏུལ་ཏེ་མེད་པར་བྱས། །འཁྲུལ་པས་བསླུས་པས་བདག་ཅག་ཕུང༌། །སྐྱབས་སུ་མཆིའོ་རིན་པོ་ཆེ། །བདག་ཅག་སེམས་ཅན་ཐམས་ཅད་ལ། །སྐྱབས་གཞན་དུ་མེད་དོ་ཆོས་ཀྱི་རྗེ། །རྗེ་བྱིན་རླབས་ཀྱི་རྒྱལ་པོ་བཅོམ་ལྡན་འདས། །ཆགས་སྡང་འཁོར་བའི་དབའ་ཀློང་འདི། །མཉམ་ཉིད་ཆེན་པོར་བསྒྱུར་དུ་གསོལ། །སྣང་བ་དཀར་དམར་སྣ་ཚོགས་འདི། །སྤྲོས་བྲལ་ནམ་མཁའ་ལྟ་བུ་ཡིན། །རྣམ་རྟོག་མཐོ་དམན་སྣ་ཚོགས་ཀུན། །ཟུང་འཇུག་ལྷ་དང་ལྷ་མོ་ཡིན། །འཁོར་དང་མྱ་ངན་འདས་པ་ཀུན། །འོད་གསལ་རྣམ་དག་ནམ་མཁའ་ཡིན། །ཆགས་སྡང་འཁོར་བའི་རྒྱུ་འབྲས་འདི། །གཞི་མེད་རྟེན་ཅིང་འབྲེལ་པ་ཡིན། །བུ་ནམ་མཁའི་མེ་ཏོག་མ་འཐུ་མཛོད། །ཀུ་སུ་ལུ་སྤྱན་སྔ་བས་རིན་ཆེན་འབྱུང་གནས་ལ་གདམས་པ་ལོག་རྟོག་སེལ་བའི་སྨན་ཞེས་བྱ་བ་རྫོགས་སོ།། །།

༤༠༽ ༄། །རྟག་ཏུ་ཉམས་སུ་བླང་བར་བྱ་བའི་མན་ངག་སློབ་དཔོན་སྒོམ་ཚུལ་ལ་གདམས་པ།། ཨོཾ་སྭསྟི། རབ་འབྱམས་ནམ་མཁའི་མཐའ་མཉམ་ཞིང་ཁམས་འདིར། །མི་ཟད་རྒྱན་གྱི་འཁོར་ལོའི་འཕྲིན་ལས་ཀྱིས། །དུས་རྣམས་ཀུན་ཏུ་འགྲོ་རྣམས་སྐྱོབ་མཛད་པ། །འཇིག་རྟེན་མགོན་པོ་རིན་ཆེན་གུས་ཕྱག་འཚལ། །ནམ་མཁའ་ལྟ་བུའི་རབ་ཡངས་འཇིག་རྟཻན་འདིར། །ཆོ་འཕྲུལ་སྣ་ཚོགས་ཁྱབ་པར་སྟོན་པའི་མགོན། །བརྗོད་ལས་འདས་ཤིང་བསམ་དུ་མེད་པའི་སྐུས། །ལྷར་བཅས་འཇིག་རྟེན་འདྲེན་པ་ཁྱོད་ཕྱག་འཚལ། །བརྗོད་མེད་མཐའ་བྲལ་རྒྱ་མཚོ་ལྟ་བུའི་གསུང༌། །བདེན་གསུང་དྲི་མེད་རྣམ་པར་དག་པ་ནི། །ཚང་དབྱངས་ཀ་ལ་པིང་ཀ་འབྲུག་གི་སྒྲ། །ཆོས་ཀྱི་འཁོར་ལོ་སྒྱུར་མཛད་ཁྱོད་ཕྱག་འཚལ། །བྱང་ཆུབ་སེམས་གཉིས་དབྱེར་མེད་ནམ་མཁའི་ཐུགས། །གློ་བུར་ཉོན་མོངས་རྣམ་རྟོག་སྤྲིན་དང་བྲལ། །དུས་གསུམ་མཁྱེན་པ་མེ་ལོང་གཡའ་བྲལ་འདྲ། །རྣམ་དག་ནམ་མཁའི་ཐུགས་ལ་ཕྱག་འཚལ་ལོ། །འཁོར་དང་མྱ་ངན་འདས་པ་ཀུན་གྱི་སྲོག །དུས་གསུམ་བདག་ཉིད་དཔལ་ལྡན་འབྲི་གུང་པའི། །སྐུ་གསུང་ཐུགས་ཉིད་ཡོན་ཏན་རྒྱ་མཚོ་ལ། །རྟག་ཏུ་ཕྱག་འཚལ་སྐྱབས་སུ་ཉེ་བར་མཆི། །སྟོང་གསུམ་མི་མཇེད་འཇིག་རྟེན་འདིར། །སྒྲོན་མེ་ཤཱཀྱའི་རྒྱལ་པོ་བྱོན། །ཞི་བའི་འཁོར་ལོ་རྣམ་གསུམ་སྐོར། །རིགས་ཅན་གསུམ་གྱི་གདུལ་བྱ་རྣམས། །བྱང་ཆུབ་རྣམ་པ་གསུམ་ལ་བཀོད། །དགུང་ལོ་བརྒྱད་ཅུ་རྩ་གཉིས་ལ། །གྱད་ཀྱི་ཡུལ་དུ་མྱ་ངན་འདས། །གནས་བརྟན་འོད་སྲུངས་ལ་སོགས་པ། །དགྲ་བཅོམ་རྣམས་ཀྱིས་བཀའ་རྣམས་བསྡུས། །དེ་རྗེས་དགུང་ལོ་བཞི་བརྒྱ་ན། །སྟོན་པ་གཉིས་པ་ཆོས་ཀྱི་རྗེ། །བསྟན་པའི་མངའ་བདག་ཀླུ་སྒྲུབ་བྱོན། །སྟོན་པའི་བཀའ་དང་དོན་འགྲེལ་རྣམས། །མ་ལུས་ཐམས་ཅད་རབ་ཏུ་བརྩམས། །ད་ལྟར་འཇིག་རྟེན་གསུམ་གྱི་མགོན། །ཐམས་ཅད་མཁྱེན་པ་ཆོས་ཀྱི་རྗེ། །མགོན་པོ་དཔལ་ལྡན་འབྲི་གུང་པ། །དེ་འདྲའི་བླ་མ་སྔར་མ་བྱུང༌། །ཕྱིས་ཀྱང་འབྱུང་བ་ག་ལ་སྲིད། །མགོན་པོ་དེ་ཡི་བཞེད་པ་ནི། །དགེ་དང་མི་དགེ་གཤིས་ཡིན་པས། །གཤིས་དེ་འགྱུར་བ་མེད་པ་ཡིན། །གལ་ཏེ་མོ་གཤམ་བུ་བཙའ་འམ། །སྦལ་པས་རལ་པ་ཐོགས་སྲིད་ཀྱང༌། །དེ་ཡི་གྲུབ་མཐའ་འགྱུར་བ་མེད། །ནམ་མཁའ་དངོས་པོར་འགྱུར་སྲིད་ཀྱིས། །དགེ་བ་མི་དགེར་མི་འགྱུར་ཞིང༌། །མི་དགེ་དགེ་བར་འགྱུར་ཐབས་མེད། །གྲུབ་མཐའ་ཆེན་མོ་རྒྱ་མཚོ་བཞིན། །སྟོན་པའི་བཀའ་རྣམས་ཆུ་བོ་བཞི། །དགྲ་བཅོམ་རྒྱལ་པོ་འོད་སྲུངས་སོགས། །ཟག་ཟད་རྣམས་ཀྱི་དམ་ཆོས་དང༌། །རྒྱལ་བས་ལུང་བསྟན་ཀླུ་སྒྲུབ་དང༌། །རྒྱལ་ཚབ་ཐོབ་པའི་བྱམས་མགོན་གྱིས། །ལེགས་བརྩམས་མདོ་འགྲེལ་ཆེན་པོ་རྣམས། །ཆུ་གཡོག་ལྔ་བརྒྱ་དག་དང་མཚུངས། །ཆུ་བོ་བཞི་དང་ཆུ་གཡོག་རྣམས། །རྒྱ་མཚོ་ཆེན་པོར་གཞོལ་ཞིང་འབབ། །འཇིག་རྟེན་མགོན་པོ་རིན་ཆེན་གྱི། །དམ་ཆོས་གྲུབ་མཐའ་ཆེན་མོ་འདིར། །སྟོན་པའི་བཀའ་དང་མདོ་འགྲེལ་རྣམས། །དབྱེར་མེད་གཅིག་ཏུ་གཞོལ་ཞིང་འབབ། །གང་དུ་དབྱེ་བ་མེད་སྙམ་ན། །དགེ་བ་གཤིས་ཀྱིས་དགེ་བ་འདི། །གནས་སྐབས་མཐར་ཐུག་ཐམས་ཅད་དུ། །མི་དགེར་འགྱུར་བའི་སྐབས་མེད་པས། །ཉི་ཤུ་ལྔ་དང་བདུན་གཉིས་ལ། །བསྙེན་གནས་ཕོགས་གཅིག་སྲུང་བ་དེ། །གཤིས་ཀྱིས་དགེ་བ་ངོ་མཚར་ཆེ། །སྟོན་པའི་དགག་བསྒྲུབ་བསླབ་པ་གཉིས། །གཤིས་ཀྱི་ཐོག་ཏུ་འཆའ་བར་མཛད། །དགེ་བ་གཤིས་ཀྱིས་དགེ་བ་དེ། །སྟོན་པས་གཤིས་དེ་མཁྱེན་གྱུར་ནས། །སྒྲུབ་པའི་བསླབ་པར་བཅས་པ་ལགས། །ལྔ་བདུན་གཉིས་ཀྱི་བསྙེན་གནས་དེ། །གཤིས་ཀྱི་དགེ་བ་ཡིན་པས་ན། །སྒྲུབ་པའི་བསླབ་པ་དེ་ཉིད་ཡིན། །སྟོན་པས་གསུངས་པ་མེད་སྙམ་ན། །འདུལ་བ་ཕྲན་ཚེགས་ཉིད་ནས་ནི། །ཉེ་འཁོར་ཁྱོད་ཀྱིས་ད་ཕྱིན་ཆད། །དགག་དང་མཐུན་པ་ཐམས་ཅད་ཀུན། །དགག་པའི་བསླབ་པར་མཐུན་པར་སྨྲོས། །སྒྲུབ་པ་དང་ནི་མཐུན་པ་རྣམས། །སྒྲུབ་པའི་བསླབ་པར་སྨྲོས་ཅེས་གསུངས། །དེས་འདིར་ལྔ་བདུན་བསྙེན་གནས་ལ། །ཚེས་གཅིག་ནས་ནི་གནམ་སྟོང་ངམ། །ད་ནས་མ་ཤིའི་བར་དུ་ཡང༌། །བསྙེན་གནས་ཕོགས་གཅིག་བསྲུང་གྱུར་ན། །སྒྲུབ་པའི་བསླབ་པ་ཉིད་དང་མཐུན། །དེས་མཐུན་སྒྲུབ་པའི་བསླབ་པར་ནི། །འདུལ་བ་ལུང་ནས་གསུངས་པ་ཉིད། །གོང་དུ་སྨྲས་པ་ཁོ་ནར་ཟད། །བཅུ་བཞི་དང་ནི་བཅོ་ལྔ་དང༌། །དེ་བཞིན་ཟླ་ཕྱེད་ཚེས་བརྒྱད་དང༌། །ཆོ་འཕྲུལ་གྱི་ནི་ཟླ་བ་ལ། །བསྙེན་གནས་ཡན་ལག་བསྲུངས་གྱུར་ན། །ང་ཡི་བསྟན་ལ་ལྷགས་པར་འགྱུར། །མི་ཕམ་མགོན་གྱིས་གསུངས་པ་དང༌། །ཀ་ཏ་ཡ་ན་ཆེན་པོ་ཡིས། །སྨད་འཚོང་མ་དང་ཤན་པ་ལ། །ཉིན་པར་ལོག་གཡེམ་སྤོང་བ་དང༌། །མཚན་མོ་སྲོག་གཅོད་སྤོང་བ་ཡི། །ཚུལ་ཁྲིམས་སྡོམ་པ་ཕོགས་པ་ཡིས། །ཤན་པས་མཚན་མོ་སྲོག་གཅོད་སྤངས། །མཚན་མོ་ལྷ་ཡི་ལོངས་སྤྱོད་ཐོབ། །ཉིན་པར་དམྱལ་བའི་སྣང་བ་འབྱུང༌། །ཉིན་པར་གཞན་གྱི་སྲོག་གཅོད་ཅིང༌། །མཚན་མོ་ཚུལ་ཁྲིམས་ཡོན་ཏན་ལྡན། །ལས་དེའི་འབྲས་བུ་བཟང་པོ་དེས། །སྡིག་ཏོ་དེ་ནི་མྱོང་བར་གསུངས། །སྨད་འཚོང་མ་ཡིས་ཉིན་པར་ནི། །ཚུལ་ཁྲིམས་བསྲུངས་པར་གྱུར་པ་དང༌། །མཚན་མོ་ཆོས་མ་ཡིན་པ་སྤྱད། །ཉིན་པར་ལྷ་ཡི་ལོངས་སྤྱོད་ཐོབ། །མཚན་མོ་དམྱལ་བའི་སྣང་བ་འབྱུང༌། །ལས་དེའི་འབྲས་བུ་བཟང་པོ་དང༌། །སྡིག་ཏོ་དེ་ནི་མྱོང་བར་གསུངས། །ཆོས་ཆེའོ་ཆེའོ་ངོ་མཚར་ཆེ། །ལུང་མེད་རིགས་པ་མ་སྐྱེས་པ། །ཁ་ཅིག་སྨྲ་བར་འགྱུར་བ་ནི། །འཕགས་པ་གནས་བརྟན་གང་པོ་ལྟར། །བཟོད་དང་བཟོད་པ་ཆེན་པོ་བསྒོམ། །གླང་ཆེན་མེ་ཏོག་ཆར་པ་བཞིན། །མ་མཐོང་མ་ཐོས་མ་རིག་པའི། །ཐབས་ལ་མཁས་པའི་ཞགས་པས་བཅིངས། །གཤོག་བརྐྱང་འཇིག་རྟེན་མགོན་པོ་ཡི། །གདུལ་བྱ་མང་པོ་འདུལ་བར་ནུས། །བསྙེན་གནས་དགེ་བསྙེན་ཇོ་བོ་བསྒོམ། །དགེ་ཚུལ་དགེ་སློང་སྡོམ་པ་ཡིས། །འགྲོ་བ་མང་པོ་སྨིན་པར་མཛོད། །ལྷག་པ་ཚུལ་ཁྲིམས་མ་གཏོགས་པ། །གནས་སྐབས་ལྷ་མིའི་སྐྱེ་གནས་དང༌། །ཉན་ཐོས་རང་རྒྱལ་བྱང་ཆུབ་ཀྱང༌། །འཐོབ་པར་ཤིན་ཏུ་དཀའ་གྱུར་ན། །བྱང་ཆུབ་དམ་པ་ག་ལ་འཐོབ། །འཇིག་རྟེན་མགོན་པོ་རིན་ཆེན་གྱི། །རྣམ་ཐར་མཆོག་ལ་གནས་པ་དང༌། །སྨོན་སེམས་འཇུག་པ་དོན་དམ་གྱིས། །སྐྱེ་བོ་མང་པོ་འདུལ་བར་བྱོས། །ང་དང་བདག་ཏུ་འཛིན་པའི་བདུད། །འཁྲུལ་པ་ཡེ་ཤེས་རྡོ་རྗེས་ཆོམས། །བདག་མེད་བྱང་ཆུབ་སེམས་གཉིས་ལ། །རྟག་ཏུ་མཉམ་པར་འཇོག་པར་ཞུ། །འཇིག་རྟེན་མགོན་པོ་རིན་ཆེན་གྱིས། །དགོངས་པ་མྱ་ངན་འདའ་ཀར་ཡང༌། །ལྷར་བཅས་འཇིག་རྟེན་མ་ལུས་ཀྱི། །བདེ་དང་སྐྱིད་པའི་ཡོན་ཏན་རྣམས། །བསྒོམས་པའི་མཐུ་ལས་འབྱུང་ཞེས་གསུངས། །ཕྱི་རོལ་འདོད་པའི་ཡོན་ཏན་རྣམས། །འཁོར་བའི་རྒྱ་མཚོར་གསོད་པའི་དུག

།འདུ་འཛི་གཡེང་བ་རབ་ཏུ་སྤང༌། །བདག་ཉིད་རྙེད་དང་བཀུར་སྟིར་བཅས། །བདག་ལ་མང་པོ་དགའ་འོ་ཞེས། །དེ་འདྲའི་སྙེམས་པས་སྙེམ་བྱེད་ན། །འཆི་བའི་དུས་སུ་འཇིགས་པ་སྐྱེ། །ཆོས་དང་རང་སེམས་འདྲེས་པ་གཅེས། །རྣམ་སྨིན་ཕྲ་བའི་ཕྲ་བ་ལ། །འཛེམ་པ་དེ་བས་ཤིན་ཏུ་གཅེས། །སྒྲུབ་པ་སྙིང་པོར་བྱེད་པར་རིགས། །སྒོམ་རྟགས་ཉོན་མོངས་ཆུང་བ་ཡིན། །ནང་གི་ཉོན་མོངས་མ་སྤངས་ན། །སྒོམ་ཆེན་བཟང་ཡང་བསྒོམས་པས་ཕུང༌། །ལྔ་བརྒྱ་ལོན་ཡང་ཨ་ཆུ་ཏ། །རྩ་བཞི་བསྟེན་ཡང་ཨ་རོག་ཁྱ། །སྒོམས་ཤིག་སྒོམས་ཤིག་སྐྱེས་བུ་ཁྱེད། །སྤོངས་ཤིག་སྤོངས་ཤིག་གཡེང་བ་སྤོངས། །ཅིས་ཀྱང་མི་ཕན་འཆི་བ་ལ། །སྤྲོས་པ་བཅད་ནས་མ་བསྒོམས་ན། །འཁོར་བ་རང་དགར་ག་ལ་ལྡོག །དེས་ན་ཐུབ་མགོན་རྒྱལ་བ་རྣམས། །བྱང་ཆུབ་སེམས་དཔར་སྤྱོད་པའི་ཚེ། །དབེན་དང་ནགས་ཁྲོད་དགོན་པར་བཞུགས། །འདུ་འཛིའི་གཡེང་བ་རབ་ཏུ་བཅོམ། །ཟས་གོས་བདེ་བ་རབ་སྤངས་ཏེ། །ཆོག་ཤེས་པ་ཡི་ཐུགས་ཀྱིས་གནས། །ཨ་ཀ་ཏ་ཡི་སྐྱེས་རབས་ལས། །ཆོག་ཤེས་པ་ཡི་བདག་ཉིད་ཅན། །འཚོ་བ་གང་ནའང་རྙེད་མི་དཀའ། །རྩ་བ་ལོ་མ་ཆུ་ཡི་གནས། །གང་ནའང་མེད་པ་མ་ཡིན་ནོ། །གསུངས་པ་ཉིད་ཀྱིས་ཤེས་པར་བྱ། །ཏིང་འཛིན་རྣམས་དང་མངོན་ཤེས་རྣམས། །དགོན་པ་དབེན་པར་གནས་པས་འཐོབ། །ཀྭ་ཡེ་སློབ་དཔོན་སྒོམ་ཚུལ་ཁྱེད། །ལུས་དང་སེམས་ནི་དབེན་པ་ཡི། །དགོན་པར་རྟག་ཏུ་བཞུགས་པར་ཞུ། །སྡུག་ཅིང་ཕོངས་པར་གྱུར་པའི་ཚེ། །མདུན་གྱི་ནམ་མཁའ་འདི་ཉིད་ལ། །འཇིག་རྟེན་མགོན་པོ་རིན་པོ་ཆེ། །བཞི་བརྩེགས་གདན་ལ་བཞུགས་པར་བསམ། །སྐྱོན་མེད་མ་འདལ་ལེགས་ཕྱིས་ཏེ། །སྡུག་བསྔལ་འདི་ལས་ཐར་པ་དང༌། །སྐྱོན་དང་ཡོན་ཏན་རྫོགས་མཛད་གསོལ། །གསོལ་བ་ལན་གསུམ་གདབ་པར་བྱ། །སྤྱི་བོ་ནས་ནི་ལུས་ལ་བསྟིམ། །བདེ་ལྡན་གནས་མཆོག་དམ་པར་བཞུགས། །གནས་དེར་བླ་མ་བཞུགས་པ་ལ། །རྟག་ཏུ་མོས་གུས་འདུན་པ་བྱ། །སྐྱོན་དག་ཡོན་ཏན་རྫོགས་པ་དང༌། །ཚེ་རིང་ནད་མེད་བསོད་ནམས་འཕེལ། །སྙན་པའི་རྒྱ་མཚོས་ས་སྟེང་འགེངས། །ཡུམ་འགྱུར་མཁའ་འགྲོའི་ཕོ་བྲང་དེར། །རྟག་ཏུ་རྣལ་འབྱོར་མ་རྣམས་བཞུགས། །སྔགས་ཀྱི་ཏིང་འཛིན་དངོས་གྲུབ་སྟེར། །ཉི་ཤུ་རྩ་བཞིའི་གནས་རྣམས་དང༌། །དཔའ་བོ་རྣལ་འབྱོར་མ་རྣམས་ཀུན། །རྟག་ཏུ་གནས་ཀྱི་མཆོག་དེར་བཞུགས། །དམ་ཚིག་ཅན་གྱི་རྣལ་འབྱོར་ལ། །སྔགས་ཀྱི་དངོས་གྲུབ་སྟེར་བར་བྱེད། །རྣལ་འབྱོར་དབང་ཕྱུག་མི་ལ་དང༌། །མཁའ་འགྲོ་འབྲལ་བ་མེད་དོ་སྐད། །ཉམས་མྱོང་ཅན་གྱི་ཞུ་ཡས་ལ། །སྔགས་ཀྱི་ཏིང་འཛིན་མངའོ་སྐད། །རྣམ་རྟོག་སྤངས་པའི་ནག་ཆུང་ལ། །མ་དང་མཁའ་འགྲོ་འདུའོ་སྐད། །རྣལ་འབྱོར་དབང་ཕྱུག་བིརྺ་བ་པས། །ཉི་མ་གཏེའུ་མར་བཟུང་ངོ་སྐད། །དེ་དག་ཀུན་ཀྱང་གནས་མཆོག་དེར། །སྔགས་ཀྱི་ཏིང་འཛིན་མཐུ་ཡིས་བསྒྲུབས། །གསང་སྔགས་ཏིང་འཛིན་འདི་ལས་མེད། །ཐབས་ཀྱི་རྒྱལ་པོ་ཕ་རྒྱུད་དང༌། །ཤེས་རབ་རྒྱལ་མོ་མ་རྒྱུད་ཀྱི། །དགོངས་པ་གནས་ཀྱི་མཆོག་དེར་ནི། །མཉམ་མེད་བླ་མ་དམ་པ་ལ། །རྟག་ཏུ་མོས་གུས་མཛད་ཅིང་བཞུགས། །ཇི་ལྟར་གྱུར་ཀྱང་བཏུབ་ནས་མཆི། །དཔལ་ལྡན་ཕག་མོ་གྲུ་ཡི་ནགས་ཚལ་ནས། །བྱང་ཆུབ་ཐོབ་པར་འདོད་པའི་བློ་ཡིས་གནས་གྱུར་པའི། །སྦྱང་སྡོམ་བརྟུལ་ཞུགས་སྤྱོད་པའི་ཀུ་སཱ་ལིས། །འཇིག་རྟེན་མགོན་པོ་བླ་མ་དམ་པའི་སྲས། །དད་པའི་མཆོག་དང་ཤེས་རབ་དབྱེར་མེད་པས། །ཕྱོགས་ཀྱི་མུན་པ་སེལ་བའི་རྣལ་འབྱོར་པ། །སློབ་དཔོན་སྒོམ་ཚུལ་ཉིད་ལ་སྤྲིངས་པ་ལགས། །ཇི་ལྟར་བདེ་གཤེགས་སྐུ་གཟུགས་ཤིང་ལས་ཀྱང༌། །བགྱིས་པ་ཅི་འདྲ་རུང་སྟེ་མཁས་པས་མཆོད། །དེ་བཞིན་བདག་གི་སྙན་ངག་འདི་ངན་ཡང༌། །དམ་ཆོས་བརྗོད་ལ་བརྟེན་སླད་སྨད་མི་བགྱི། །ཐུབ་པ་ཆེན་པོའི་བཀའ་ནི་སྙན་དགུ་ཞིག

།ཁྱོད་ཀྱི་ཐུགས་སུ་ལྟའང་ཆུད་མོད་ཀྱིས། །རྡོ་ཐལ་ལས་བགྱིས་དགུང་ཟླའི་འོད་ཀྱིས་ནི། །ཆེས་དཀར་ཉིད་དུ་ཅི་སྟེ་མི་འགྱུར་ལགས། །འཕགས་པས་གསུངས་པའི་རྗེས་སུ་འབྲང་བར་གྱིས། །སྡུག་བསྔལ་རྒྱ་མཚོར་གནས་པའི་འགྲོ་བ་རྣམས། །འཇིག་རྟེན་མགོན་པོ་རིན་ཆེན་དང༌། །སྐྱོབ་མཛད་ཤཱཀྱའི་རྒྱལ་པོ་ལ། །གུས་པས་ཕྱག་འཚལ་སྐྱབས་སུ་མཆི། །ཐུགས་རྗེ་ཆེན་པོས་བསྐྱབ་ཏུ་གསོལ། །རྒྱལ་བས་ལུང་བསྟན་སྒམ་པོ་པ། །མགོན་པོ་ཕག་མོ་གྲུ་པ་དང༌། །རྒྱལ་ཚབ་ཐོབ་པའི་བྱམས་མགོན་དང༌། །འོད་དཔག་མེད་པ་བཅོམ་ལྡན་གྱིས། །བདག་དང་སེམས་ཅན་མ་ལུས་པ། །ཐུགས་རྗེ་ཆེན་པོས་བསྐྱབ་ཏུ་གསོལ། །འགྲོ་བའི་སྒྲོན་མེ་འཇམ་དབྱངས་དང༌། །ཐུགས་རྗེ་མཆོག་མངའ་འཕགས་མ་དང༌། །ལུང་བསྟན་ཐོབ་པའི་ཀླུ་སྒྲུབ་ཀྱིས། །བདག་དང་སེམས་ཅན་མ་ལུས་རྣམས། །ཚད་མེད་ཐུགས་རྗེས་བསྐྱབ་ཏུ་གསོལ། །དམྱལ་བ་ཡི་དྭགས་དུད་འགྲོ་རྣམས། །དྲན་པས་སྙིང་ནི་འགས་འགྱུར་ཞིང༌། །སྡུག་བསྔལ་བཟོད་པར་དཀའ་བ་ལས། །སྐྱོབས་ཤིག་སྐྱོབས་ཤིག་བསྐྱབ་ཏུ་གསོལ། །དགེ་བ་དྲི་མེད་ཟླ་འདྲ་འདིས། །ནམ་མཁའ་མཉམ་པའི་སེམས་ཅན་རྣམས། །མགོན་པོ་དཔལ་ལྡན་འབྲི་གུང་པའི། །བླ་མེད་གདུལ་བྱ་མཆོག་ཏུ་ནི། །བྱང་ཆུབ་དམ་པ་ཐོབ་པར་ཤོག །རྟག་ཏུ་ཉམས་སུ་བླང་བར་བྱ་བའི་མན་ངག་གཅེས་པའི་ཡི་གེ་སློབ་དཔོན་སྒོམ་ཚུལ་ལ་སྤྲིངས་པ་རྫོགས་སོ།། །། ༤༡༽ ༄། །ཕྱག་རྒྱ་ཆེན་པོའི་ཁྲིད་ཏི་སེ་བ་བསོད་ནམས་དཔལ་ལ་གདམས་པ།། ཨོཾ་སྭསྟི། དཔལ་ལྡན་ཕག་མོ་གྲུ་པ་དང༌། །འཇིག་རྟེན་མགོན་པོ་རིན་ཆེན་དང༌། །སྐྱོབ་མཛད་ཤཱཀྱའི་རྒྱལ་པོ་ལ། །གུས་པས་ཕྱག་འཚལ་སྐྱབས་སུ་མཆི། །འཁོར་བ་སྡུག་བསྔལ་རྒྱ་མཚོ་འདི། །རྟོག་དང་རྣམ་པར་རྟོག་ལས་བྱུང༌། །མི་རྟོག་རྣམ་པར་མི་རྟོག་པ། །སྡུག་བསྔལ་རྒྱ་མཚོ་སྐེམས་པར་བྱེད། །འཁོར་དང་མྱ་ངན་འདས་པ་གཉིས། །རྟོག་དང་རྣམ་པར་མི་རྟོག་ལས། །གཞན་དུ་མེད་པར་དགོངས་པར་མཛད། །འདོད་ཆགས་ཞེ་སྡང་གཏི་མུག་དང༌། །རྣམ་པར་རྟོག་པ་རྣམ་གསུམ་ལས། །དམྱལ་བ་ཡི་དྭགས་དུད་འགྲོ་དང༌། །ངན་སོང་གསུམ་པོ་འབྱུང་བར་ངེས། །བྱམས་དང་སྙིང་རྗེ་བྱང་ཆུབ་སེམས། །བཟང་པོའི་རྟོག་པ་རྣམ་གསུམ་ལས། །ལྷ་གནས་གོང་མ་འབྱུང་བར་ངེས། །བཟང་ངན་བར་མའི་རྟོག་པ་ལས། །ལྷ་གནས་འོག་མ་རྣམས་དང་ནི། །མི་ཡི་འཇིག་རྟེན་འབྱུང་བར་ངེས། །ཇི་ལྟར་བརྟགས་པའི་རྟོག་པ་ལས། །དེ་ལྟར་འཁོར་བ་སྡུག་བསྔལ་གྱི། །རྒྱ་མཚོ་གཏིང་མཐའ་མེད་པ་འབྱུང༌། །འཁོར་བའི་ཆུ་བོས་རྟག་ཏུ་འཁྱེར། །སྡུག་བསྔལ་དཔག་མེད་ཉམས་སུ་མྱོང༌། །འཁོར་བའི་སྡུག་བསྔལ་མཐའ་མེད་འདིར། །ད་ཕྱིས་འཁོར་བར་མི་ནུས་ཤིང༌། །སྡུག་བསྔལ་བཟོད་པར་དཀའ་བས་ན། །རྟོག་པའི་རྦ་རླབས་རྒྱ་མཚོ་སྐམ། །འཕགས་པ་ཀླུ་སྒྲུབ་ཞལ་ནས་ཀྱང༌། །རྣམ་རྟོག་མ་རིག་ཆེན་པོ་སྟེ། །འཁོར་བའི་རྒྱ་མཚོར་ལྟུང་བྱེད་ཡིན། །མི་རྟོག་ཏིང་འཛིན་ལ་གནས་ན། །མཁའ་བཞིན་བྱེད་པ་མེད་པར་མངོན། །གསུངས་པའི་དོན་འདི་དགོངས་པར་མཛོད། །འཇམ་དཔལ་མཚན་བརྗོད་དག་ལས་ཀྱང༌། །རྣམ་པར་རྟོག་མེད་ལྷུན་གྱིས་གྲུབ། །དུས་གསུམ་སངས་རྒྱས་ལས་བྱེད་པ། །གསུངས་པའི་དོན་འདི་གོ་བར་མཛོད། །འཇིག་རྟེན་མགོན་པོ་རིན་ཆེན་གྱིས། །བྱང་ཆུབ་ནམ་མཁའི་མཚན་ཉིད་འདི། །རྟོག་པ་ཐམས་ཅད་སྤངས་པའི་ཕྱིར། །འགྲོ་འོང་མེད་པའི་རིན་པོ་ཆེ། །རྟག་ཏུ་བྱང་ཆུབ་གླིང་ན་བཞུགས། །རྟོག་དང་རྣམ་རྟོག་མ་མཆིས་ཤིང༌། །ལྷུན་གྲུབ་འོད་གསལ་འདུས་མ་བྱས། །སེམས་ཉིད་མ་སྐྱེས་སྐྱེ་མེད་ལ། །རྟག་ཏུ་མཉམ་པར་འཇོག་པར་ཞུ། །མི་རྟོག་རྟོག་མེད་ལྷུན་གྱིས་གྲུབ། །ཉོན་མོངས་རྣམ་རྟོག་མཚན་མ་དང༌། །བྲལ་བར་རྟག་ཏུ་མཉམ་པར་ཞོག

།ནམ་མཁའ་སྤྲིན་དང་ཁུག་སྣ་བྲལ་ན་ཉི་ཟླ་གསལ། །རྒྱ་མཚོ་ཆུ་ཡི་རྙོག་མ་དྭངས་ན་གཟུགས་བརྙན་གསལ། །སེམས་ཉིད་རྟོག་པ་སྤངས་ན་མཁྱེན་པ་གསལ། །གོང་མས་གསུངས་པའི་དོན་འདི་གོ་བར་མཛོད། །སྤང་བྱ་རྣམ་རྟོག་ཡིན་གྱིས་སྤོང་བ་ཡི། །བརྟུལ་ཞུགས་ཟུངས་ཤིག་རི་ཁྲོད་རྣལ་འབྱོར་པ། །གཉེན་པོ་མི་རྟོག་འདི་ལས་གཞན་པ་ཡི། །དམ་ཆོས་ལོགས་སུ་མེད་པར་དགོངས་པར་མཛོད། །ལར་འཁོར་དང་མྱ་ངན་འདས་པ་ཡི། །ཆོས་རྣམས་མ་ལུས་ཐམས་ཅད་ཀུན། །ཐམས་ཅད་ཟུང་འཇུག་ཡངས་པ་ཡིན། །འཁོར་དང་མྱ་ངན་འདས་པ་ཡང༌། །ཟུང་འཇུག་གཉིས་སུ་མེད་པ་ཡིན། །འདི་སྤང་བླང་མེད་པའི་དུས་ཚོད་ཡིན། །ཕྱིས་ཉམས་སུ་བླང་བའི་དམ་ཆོས་ལགས། །བུ་རྟག་ཏུ་ཉམས་སུ་བླང་བར་ཞུ། །ནད་དང་གནོད་པ་སྡུག་བསྔལ་དང༌། །རྐྱེན་མི་མཐུན་དུ་མ་ལངས་པ་ན། །ལམ་གཏོང་སེམས་བསྐྱེད་ཡི་དམ་དང༌། །བླ་མ་ཕྱག་རྒྱ་ཆེན་པོ་དང༌། །བསྔོ་བའི་ཆོས་ཀྱིས་ཉམས་སུ་བླང༌། །གྲིབ་དང་སྒྲིབ་པ་ནད་རྣམས་དང༌། །གདོན་དང་བར་ཆད་ཐམས་ཅད་ཀུན། །འོག་གི་འཇིག་རྟེན་མཐའ་མེད་པར། །མར་བསྲིང་བའི་སྦྱོར་བས་གདོན་པར་བྱ། །བྱམས་དང་སྙིང་རྗེ་བྱང་ཆུབ་སེམས། །ཕན་པའི་སྨན་ཡིན་རྟག་ཏུ་བསྒོམ། །དགེ་བ་བྱང་ཆུབ་ཆེན་པོར་བསྔོ། ཏི་སེ་བསོད་ནམས་དཔལ་ལ་གདམས་པའོ།། །། ༤༢༽ ༄། །མི་རྟག་དྲན་བསྐུལ་དགེ་སློང་ཚུལ་ཁྲིམས་རྒྱལ་ལ་གདམས་པ།།

 ཨོཾ་སྭསྟི། འཇིག་རྟེན་མགོན་པོ་བླ་མ་རིན་ཆེན་དང༌། །རྒྱལ་བ་བྱམས་མགོན་དེ་ཉིད་ཕྱག་འཚལ་ལོ། །ཚེ་འདི་མི་རྟག་སྐད་ཅིག་གློག་དང་འདྲ། །སྡུག་བསྔལ་མཐའ་མེད་འཁོར་བ་སྤང་བར་དཀའ། །རྒྱུ་འབྲས་རྟེན་འབྲེལ་སོམས་དང་ཆོས་ཀྱི་བུ། །ལུས་ངག་ཡིད་གསུམ་བྱ་བ་མ་ལུས་རྣམས། །བདག་མེད་ལས་བྱུང་བྱང་ཆུབ་སེམས་ཀྱིས་སུ། །ལེགས་པར་སྒྲུབས་པའི་བརྩོན་འགྲུས་ཆེན་པོ་བརྩམ། །རྣམ་འགྱུར་གསུམ་དང་མ་འབྲལ་སྔགས་ལྟར་སྤྱོད། །ཚིག་ངན་མདའ་དེ་བཟོད་པའི་ཕུབ་ཀྱིས་ལོངས། །གནོད་ཅིང་གཤེ་བའི་སྐྱེས་བུ་གང་བྱུང་ཡང༌། །ཕན་འདོགས་བཞིན་དུ་དེ་ལ་གུས་པར་བྱོས། །རང་བྱུང་ཕྱག་རྒྱ་ཆེན་པོ་ཉམས་སུ་ལོངས། །བསོད་ནམས་ཡེ་ཤེས་ཚོགས་གཉིས་བསག་པར་བྱ། །ཤིན་ཏུ་ཕྲ་བའི་དངོས་པོ་གང་ལ་ཡང༌། །བསྒྲུབ་པར་བྱ་ཞིང་ཁྱད་དུ་མ་གསོད་དང༌། །དངོས་པོས་ཕོངས་པ་མེད་པའི་རྟེན་འབྲེལ་ཡིན། །ཕྲ་དང་རགས་པའི་རྒྱུ་འབྲས་སེམས་ལ་ཞོག །རྒྱུ་མེད་འབྲས་བུ་འབྱུང་བ་ག་ལ་སྲིད། །སྐྱེས་བུ་དམ་པ་ལ་ནི་བསྟེན་པ་དང༌། །ཚུལ་ཁྲིམས་གཡག་རྔ་བཞིན་དུ་བསྲུང་བར་བྱ། །ཧ་ཅང་མཐུན་དང་འགྲས་པའི་སེམས་སྤངས་ཏེ། །མཉམ་པ་ཉིད་དུ་སྤྱོད་པར་གནས་པར་བྱ། །ཇི་ལྟར་གྱུར་ཀྱང་ཉོན་མོངས་གསུམ་པོ་ལ། །སེམས་གསུམ་རྒྱལ་བའི་འབྱུང་གནས་བསྒོམ་པར་བྱ། །དྲན་དང་ཤེས་བཞིན་བག་ཡོད་སྤྱོད་པར་གྱིས། །ཕྱོགས་ནས་བྱོན་པའི་འགྲོན་པོ་དགེ་འདུན་ལ། །ཕ་མ་བླ་མ་བཞིན་དུ་མདུན་ནས་བསུ། །སྤྱན་དྲངས་གདན་བཏིང་ཇི་ལྟར་འོས་པ་ཡི། །བསྙེན་བཀུར་བྱ་ཞིང་དགའ་བ་བསྒྲུབ་པར་བྱ། །བཞུད་པའི་དུས་སུ་ཇི་ལྟར་འོས་པར་བསྐྱལ། །སྙན་པའི་ཚིག་གིས་བདེ་བར་བཞུད་ཅེས་བརྗོད། །བྱང་ཆུབ་སེམས་དཔའ་རི་བོང་གྱུར་པའི་ཚེ། །བརྒྱ་བྱིན་བྲམ་ཟེར་སྤྲུལ་པར་གྱུར་པ་ལས། །བསུ་བསྐྱེལ་བཀུར་སྟི་མཛད་པའི་རྗེས་སུ་འབྲང༌། །ལར་འཁོར་བ་སྡུག་བསྔལ་རྒྱ་མཚོ་འདི། །ང་དང་བདག་ཏུ་འཛིན་པ་ཡིན། །མྱ་ངན་འདས་པའི་གྲོང་ཁྱེར་དེ། །ང་མེད་བདག་མེད་སྟོང་པ་ཡིན། །ང་བདག་མེད་པའི་སྟོང་པ་དེ། །རང་སེམས་རིག་པའི་རྒྱལ་པོ་ཡིན། །རིག་པའི་ཡེ་ཤེས་རྡོ་རྗེ་ནི། །སྐྱེ་མེད་སྟོང་པ་བདག་དང་བྲལ། །བདག་མེད་སྟོང་པ་རང་སེམས་ལ། །རྟག་ཏུ་མཉམ་པར་འཇོག་པར་ཞུ། །རེས་འགའ་སྤྲོས་མེད་བསེ་རུ་ལྟར། །ནགས་ཀྱི་ནང་དུ་བསྡད་ལ་བསྒོམ། །རེས་འགའ་རི་ཁྲོད་ནགས་ཁྲོད་དང༌། །དགོན་པ་རྣམས་སུ་བསྡད་ལ་བསྒོམ། །རེས་འགའ་གྲོང་ཁྱེར་ཚོང་འདུས་དང༌། །སྐྱེ་བོ་མང་པོའི་ནང་དུ་བསྒོམ། །སྐྱེ་ཤི་སྲིད་པ་རྨི་ལམ་གྱི། །བར་དོ་གསུམ་པོ་དེས་བགྲོད་བྱེད། །འཁོར་བ་སྡུག་བསྔལ་རྒྱ་མཚོ་དེ། །རང་སེམས་རྟོགས་དང་སྒོམས་པས་སྤོང༌། །སེམས་ཀྱི་རྒྱལ་པོ་དེ་ཉིད་ཡིན། །བསོད་ནམས་ཡེ་ཤེས་ཚོགས་རྣམ་གཉིས། །ཟུང་དུ་ཆུད་པས་ཉམས་སུ་ལོངས། །དཀར་པོ་ཆིག་ཐུབ་འདི་ཉིད་ཡིན། །སྙིང་ལ་ཡོད་པའི་གསང་ཚིག་འདི། །མཉེས་པ་གསུམ་གྱིས་མཉེས་བྱས་ཤིང༌། །མཉེ་བཏུལ་བསྒྱུར་བཟློག་ཅི་བྱས་ཀྱང༌། །མོས་གུས་ལྟེམ་རྐྱང་མེད་པ་དང༌། །བདག་གི་དྲིན་གྱིས་རང་སེམས་རྟོགས། །ཉམས་གསུམ་དྲི་མ་སྤངས་པ་ཡི། །དགོས་པའི་རྡོ་རྗེ་ཚུལ་རྒྱལ་ལ། །ཉམས་སུ་བླང་བའི་རིམ་པ་འདི། །བསྟན་པས་འགྲོ་ཀུན་བྱང་ཆུབ་མཆོག་ཐོབ་ཤོག།

།། ༤༣༽ ༄། །སློབ་དཔོན་གྲགས་པ་ལ་གདམས་པ།། ཨོཾ་སྭསྟི། རྗེ་རིན་པོ་ཆེ་ལ་སྐྱབས་སུ་མཆི། །བདག་གཞན་ཐམས་ཅད་བསྐྱབ་པ་དང༌། །བྱིན་གྱིས་བརླབ་པར་མཛད་དུ་གསོལ། །ཚེ་འདི་དང་བར་དོ་ཕྱི་མ་དང༌། །བླ་མེད་བྱང་ཆུབ་བར་དུ་ནི། །ཉམས་ལེན་ཐབས་དང་ཤེས་རབ་ཡིན། །ཐབས་ལ་མཁས་པའི་སྤྱོད་པ་ནི། །ཧ་ཅང་ཞུམ་མིན་ཐལ་བ་མིན། །མཁས་པའི་སྤྱོད་པར་གནས་པར་བྱ། །འཁོར་དང་གཉེན་འདུན་ཕྱོགས་རྣམས་ལ། །མ་ཆགས་མི་སྡང་སྤྱད་པས་གནས། །ལུས་ངག་ཡིད་གསུམ་བྱ་བ་རྣམས། །ཆོས་ལྟར་སྤྱོད་པ་ཤིན་ཏུ་གཅེས། །དགྲ་དང་གཉེན་འདུན་ཐམས་ཅད་ཀྱིས། །ཧ་ཅང་ཞུམ་ན་རྟག་ཏུ་བརྙས། །སྔོན་གྱི་བྱང་ཆུབ་སེམས་དཔའ་ལྟར། །ཐོག་མར་སྨྲ་དང་རན་པར་སྨྲ། །ཞུམ་མེད་འཇིགས་པ་མེད་པར་སྨྲ། །ཐོགས་པ་མེད་པའི་སྤོབས་པ་དེ། །སྟོན་པའི་མཁྱེན་པའི་ཡེ་ཤེས་ཡིན། །བྱང་ཆུབ་སེམས་གཉིས་དབྱེར་མེད་པ། །དུས་གསུམ་ཤེས་བྱའི་དཀྱིལ་འཁོར་འདི། །རྣམ་དག་འོད་གསལ་ཆེན་པོ་ཡིན། །ཚོགས་དང་དབེན་པ་གར་འདུག་ཀྱང༌། །འདི་དང་འབྲལ་བ་མེད་པར་མཛོད། །ལར་ཆོས་དང་སེམས་སུ་འདྲེས་པ་གཅེས། །བྱམས་དང་སྙིང་རྗེ་བྱང་ཆུབ་སེམས། །འཁོར་བའི་སྡུག་བསྔལ་སེལ་བའི་སྨན། །ཕྱོགས་རྣམས་ཀུན་ཏུ་ཁྱབ་པར་བསྒོམ། །དགྲ་བགེགས་བདུད་དང་བར་ཆད་རྣམས། །བསྐྱེད་རིམ་ལྷ་ཡིས་གཞོམ་པར་བྱ། །ཚེ་དང་དབང་ཕྱུག་བསོད་ནམས་རྣམས། །བཅོམ་ལྡན་འཕགས་མ་སྒྲོལ་མ་ལ། །གསོལ་གདབ་རྟག་ཏུ་གུས་པ་བསྐྱེད། །འགྲོ་བ་ནམ་མཁའ་མཉམ་པ་ལ། །སྤྱན་རས་གཟིགས་དབང་སྤྱོད་པ་ཡིས། །རྟག་ཏུ་སྐྱོབ་པར་མཛད་པར་ཞུ། །སྨོན་འཇུག་དོན་དམ་རྣམ་གསུམ་གྱིས། །འགྲོ་བ་སྨིན་པར་མཛད་པ་དང༌། །བསྙེན་གནས་དགེ་བསྙེན་སྡོམ་པ་རྣམས། །བསོད་ནམས་ཡེ་ཤེས་ཚོགས་གཉིས་ཀྱིས། །ཉམས་ཐག་སྡུག་བསྔལ་ཅན་རྣམས་བསྐྱབ། །ཆོས་དང་ཟང་ཟིང་མི་འཇིགས་དང༌། །སྙན་པའི་ཚིག་གིས་འགྲོ་བ་རྣམས། །རང་དབང་མེད་པར་སྡུད་པར་ཞུ། །བརྩོན་འགྲུས་ཆེན་པོ་རྩོམ་པ་དང༌། །བཏང་སྙོམས་རྟག་ཏུ་སྤོང་བར་བྱོས། །ཚ་བའི་ནད་ལ་ག་བུར་ལྟར། །དུག་གསུམ་འཁོར་བའི་སྡུག་བསྔལ་འདི། །ཐབས་མཁས་ཐུགས་རྗེ་ཆེན་པོ་ཡིས། །བྱམས་པ་ཆེན་པོས་ཞི་བར་མཛོད། །ཆེན་པོའི་རིགས་སུ་སྐུ་འཁྲུངས་ཤིང༌། །གླང་པོ་ལྟ་བུའི་རྣལ་འབྱོར་པ། །བག་མེད་ཅལ་ཅོལ་སྤྱོད་པ་སྤང༌། །སློབ་དཔོན་གྲགས་པའི་ཉམས་ལེན་མཛོད། །དགེ་བ་དྲི་མེད་ཟླ་འདྲ་འདིས། །བྱང་ཆུབ་དམ་པ་ཐོབ་པར་ཤོག

།རྫོགས་པའི་བྱང་ཆུབ་ཐོབ་པར་ཤོག། །། ༤༤༽ ༄། །རི་པ་བྱམས་སེམས་ལ་གདམས་པ།། ཁྱཽད་ཀྱིས་ཉོན་མོངས་རྣམ་རྟོག་དང༌། །རྒོད་དང་འགྱོད་དང་ཐེ་ཚོམ་དང༌། །གཉིད་རྨུགས་བསམ་གཏན་སྒྲིབ་པ་རྣམས། །སྤོངས་ལ་རང་སེམས་ཐ་བ་ཐུལ། །རང་བྱུང་དྲི་མ་མེད་པའི་ཉམས། །ལྐུགས་པ་བཞིན་དུ་བསྐྱང་བར་བྱ། །སེམས་ནམ་མཁའི་དཀྱིལ་ལྟར་འདུག་པ་དེ། །ཕྱག་རྒྱ་ཆེན་པོའི་རང་ཉམས་ཡིན། །རང་སེམས་སྐྱེ་བ་མེད་པ་དེ། །རྣམ་རྟོག་ལྷད་ཀྱིས་མ་བསླད་ཅིག །རང་རྒྱུད་བྱིན་གྱིས་རློབ་པ་ཡི། །མཚན་ཉིད་ལྡན་པའི་བླ་མ་ལ། །ཐེ་ཚོམ་རྟོག་པ་མ་སྐྱེད་ཅིག །ཕྱི་རོལ་སྣང་བ་སྣ་ཚོགས་འདི། །ལྷ་དང་ལྷ་མོ་ཡིན་པ་ལ། །ཐ་མལ་ཞེན་པ་མ་ཆེ་ཞིག །མཆེད་གྲོགས་བླ་མ་ཡིན་པ་ལ། །ལོག་པའི་རྟོག་པ་མ་སྐྱེད་ཅིག །ཡོན་ཏན་བསྐྱེད་པར་བྱེད་པ་ཡི། །ཚུལ་ཁྲིམས་ས་གཞི་ཡིན་པ་ལ། །ཉེས་ལྟུང་རྒྱུད་ལ་མེད་པར་མཛོད།། །། ༤༥༽ ༄། །ལྔ་ལྡན་བདུད་རྩིའྀ་ཐིགས་པ་སློབ་དཔོན་སངས་རྒྱས་ལ་གདམས་པ།། ཨོཾ་སྭསྟི། ཡང་དག་ལྟ་བ་བཟང་པོའི་རྗེས་འབྲངས་ནས། །བླ་མ་དཀོན་མཆོག་གསུམ་ལ་སྐྱབས་སུ་སོང༌། །བྱམས་དང་སྙིང་རྗེ་བྱང་སེམས་རིན་པོ་ཆེ། །འཆི་མེད་བདུད་རྩི་རྣམ་གསུམ་ཉམས་སུ་བླང༌། །དེ་ལས་སྐྱེས་པའི་བསོད་ནམས་ཡེ་ཤེས་ཚོགས། །དབྱེར་མེད་རྣམ་གསུམ་རྟག་ཏུ་བསགས་པར་བྱ། །ལྷ་དང་བླ་མ་མ་སྐྱེས་སྟོང་ཉིད་གསུམ། །རྟག་ཏུ་མི་འབྲལ་མཉམ་པར་གཞག་པར་བྱ། །བསྔོ་བ་སྨོན་ལམ་སེམས་ཉིད་སྐྱེ་མེད་གསུམ། །རྗེས་ཀྱི་ཆོས་ཀྱིས་ཉམས་སུ་བླང་བར་བྱོས། །ལྔ་ལྡན་བདུད་རྩིའི་ཐིགས་པ་ཞེས་བྱ་བ་སློབ་དཔོན་སངས་རྒྱས་ལ་གདམས་པའོ།། །། ༤༦༽ ༄། །བྱ་བའི་རིམ་པ་སློབ་དཔོན་སྒོམ་ཡེ་ལ་གདམས་པ།། ཨོཾ་སྭསྟི། འཁོར་དང་མྱ་ངན་འདས་པ་ཡི། །མི་ཟད་གཏེར་ཆཻན་འགྲོ་བའི་མགོན། །བདེ་སྐྱིད་མ་ལུས་འབྱུང་བའི་གནས། །མཉམ་མེད་བླ་མར་སྐྱབས་སུ་མཆི། །ཐུབ་པ་ཆེན་པོ་ཆོས་ཀྱི་རྗེ། །སྐྱོབ་མཛད་ཤཱཀྱའི་རྒྱལ་པོ་ཡི། །སྡེ་སྣོད་གསུམ་དང་རྒྱུད་སྡེ་བཞི། །མ་ལུས་བསྡུས་པ་དོན་གྱི་མཆོག

།ཐབས་དང་ཤེས་རབ་གཉིས་སུ་བསྟན། །ཀུན་རྫོབ་བྱང་སེམས་རིན་པོ་ཆེས། །ཁྱད་པར་བྱས་པའི་ལུས་ངག་ཡིད། །རྣམ་གསུམ་རྣམ་པར་དག་པར་སྤྱད། །ལུས་རྣམ་པར་དག་པའི་བྱ་བ་ཡིས། །བླ་མ་དགེ་འདུན་དཀོན་མཆོག་གི །ཞབས་འབྲིང་ཞབས་ཏོག་བྱ་བའི་ཕྱིར། །ལུས་ལྟོས་པ་མེད་པའི་བརྩོན་འགྲུས་ཀྱིས། །ཤིན་ཏུ་ཕྲ་དང་རགས་པ་ཡི། །ལུས་ཀྱི་བྱ་བ་སྣ་ཚོགས་ཀྱིས། །ལུས་རུལ་བ་དོན་དང་ལྡན་པ་དང༌། །རང་དོན་དུག་ལྟར་སྤང་བྱ་སྟེ། །བླ་མ་དམ་པའི་ཞབས་ཏོག་ཏུ། །ལུས་ཀྱི་བྱ་དང་བྱེད་པ་ཡིས། །དུས་གསུམ་འཕགས་པ་མཆོད་པ་དང༌། །འགྲོ་དང་འདུག་དང་ཉལ་བ་ཡི། །སྤྱོད་ལམ་རྣམ་བཞི་གང་བྱེད་ཀྱང༌། །ཤིན་ཏུ་ཕྲ་བའི་བྱ་བ་ནས། །རགས་པ་ཆེན་པོར་གྱུར་པ་རྣམས། །དོན་དང་འབྲས་བུར་ལྡན་པར་བྱ། །དཔལ་ལྡན་ཕག་མོ་གྲུ་པ་ཡི། །ཞེ་སྒོམ་ལ་སོགས་མཁས་པ་རྣམས། །མེད་པའི་དུས་སུ་ཚོལ་བར་བྱེད། །དཀོན་པའི་དུས་སུ་གཏོང་བར་བྱེད། །གསུངས་པའི་རྗེས་སུ་འབྲང་བར་བྱ། །དགོས་པའི་དུས་སུ་མེད་པ་དང༌། །མི་དགོས་དུས་སུ་ཡོད་པ་ཡི། །གཏི་མུག་སྤངས་ལ་མཁས་པར་སྤྱད། །ཤིན་ཏུ་ཕྲ་བའི་དངོས་པོ་རྣམས། །རགས་པར་གྱུར་པའི་བརྟུལ་ཞུགས་ཟུངས། །འཇིག་རྟེན་མགོན་པོ་རིན་ཆེན་གྱི། །སྙན་པའི་བ་དན་ལ་ཚོགས་པའི། །སྐལ་ལྡན་ཁྲི་ཕྲག་དུ་མའི་ཚོགས། །རྣམ་པར་དག་པའི་དགེ་འདུན་ལ། །བྲེ་འུ་རེ་དང་ཞོ་འུ་རེ། །ཡོད་ན་བླ་མ་དཀོན་མཆོག་དང༌། །གླིང་རིན་པོ་ཆེ་དང་འབྲལ་བ་མེད། །མེད་ན་ཕྱེ་ལྟོམ་སྙད་བཏགས་ནས། །ཚོ་ཅིག་བྱི་བོར་འགྱུར་བར་འདུག །འཇིག་རྟེན་མགོན་པོ་རིན་ཆེན་དང༌། །ཐུབ་ཆེན་སངས་རྒྱས་བསྟན་པ་འདི། །གཏོང་བ་དང་པོ་མེད་གྱུར་ན། །བྱ་གཤོག་པ་ཆག་པ་འཕུར་མི་ནུས། །དེ་དང་འདྲ་བར་བདག་གིས་ཀྱང༌། །ཀ་དང་ཅ་དང་དངོས་པོ་ལ། །མ་བརྟེན་གཞན་དོན་མི་ནུས་པས། །ལུས་དང་སྲོག་ལ་མ་ལྟ་བར། ལྷག་བསམ་རྣམ་པར་དག་པ་ཡིས། །བདག་ལ་དགོས་པ་ཐམས་ཅད་ཞུ། །བུ་དང་ཁམས་གསུམ་སེམས་ཅན་རྣམས། །བྱང་ཆུབ་ཐོབ་པར་ངས་ཁས་བླང༌། །བརྩོན་འགྲུས་བརྩམ་པའི་དུས་ལ་བབ། །ཕན་པ་འགྱུར་ན་རང་གི་ལུས།

།བཙོངས་ཏེ་ཐམས་ཅད་བཏང་གྱུར་ན། །བླ་མ་དམ་པ་མཉེས་པ་དང༌། །དུལ་བའི་དཔལ་ལྡན་དགེ་འདུན་སྐྱོངས། །མི་ལུས་རིན་ཆེན་ཐོབ་པར་དཀའ། །ནོར་བུ་རིན་ཆེན་ལྟ་བུ་ཡི། །བླ་མའི་ཞབས་ཏོག་བྱེད་པ་དཀོན། །ཤིན་ཏུ་ཕྲ་བའི་བྱ་བ་རེས། །དུས་གསུམ་འཕགས་པ་མཆོད་པ་དང༌། །ཁམས་གསུམ་སེམས་ཅན་སྨིན་པ་དེ། །ཨེ་མ་ངོ་མཚར་མི་ཆེ་འམ། །ལུས་ཀྱི་བྱ་བའི་རིམ་པར་བསྟན། །ངག་གི་སྤྱོད་པ་འདི་ལྟར་བསྒྲུབ། །ཆགས་སྡང་རྨོངས་པ་སྤངས་པའི་ངག །བདེན་གཏམ་སྙན་པར་སྨྲ་བའི་ངག །དོན་དམ་འཇམ་པོར་སྨྲ་བའི་ངག །ཚུར་སྤྱོན་ཕར་གཤེགས་འདི་ལྟར་མཛོད། །ཐམས་ཅད་དོན་དང་ལྡན་པར་སྨྲ། །དོན་མེད་མུ་ཅོར་སྨྲ་བ་སྤང༌། །གཞན་ལ་གནོད་ཅིང་རྩུབ་པའི་ངག །མི་སྙན་རྩུབ་པར་སྨྲ་བ་སྤང༌། །ཕན་དང་བདེ་བ་འབྱུང་བའི་ངག །ཕན་དང་བདེ་བ་འབྱུང་བར་སྨྲ། །གྲོགས་དང་འཁོར་དང་གཉེན་འདུན་ལ། །འཇམ་ཞིང་དེས་པའི་ངག་གིས་ནི། །དབུགས་དབྱུང་ཕེབས་པར་སྨྲ་བར་བྱ། །སྙན་ཚིག་སྤྲིངས་ཡིག་ལྟ་བུའི་ངག །ལེགས་ཚིག་རྒྱན་དང་འདྲ་བར་སྨྲ། །ཕན་པར་སྨྲ་ཞིང་གནོད་བསལ་ངག །སྨྲ་བས་གཞན་དོན་བསྒྲུབ་པར་བྱ། །བྱང་ཆུབ་སེམས་དཔའ་རང་དོན་སྤང༌། །གཞན་དོན་བསྒྲུབ་པ་ཆོས་ཉིད་ལགས། །གཞན་ཕན་རང་དོན་ཡིན་པར་གསུངས། །ནོར་དང་ཀ་དང་ཅ་དང་གསུམ། །མཁས་པ་བདག་འདྲ་རྣལ་འབྱོར་ལ། །ཡོད་ན་ཞིང་བསམ་དངོས་པོ་གསུམ། །རྟེན་འབྲེལ་བསྒྲིག་ལ་མཁས་ཕྱིར་དང༌། །འཕགས་པ་མཆོད་ལ་སེམས་ཅན་སྨིན། །རྒྱུ་དང་འབྲས་བུའི་རྟེན་འབྲེལ་དང༌། །ནམ་མཁའ་ལྟ་བུའི་རྟེན་འབྲེལ་དང༌། །གཞི་མེད་རྟེན་ཅིང་འབྲེལ་པ་ལ། །སྒྲུབ་ལ་རྣལ་འབྱོར་ང་མཁས་པས། །འཇིག་རྟེན་འཁོར་ལོ་བསྒྱུར་རྒྱལ་གྱི། །བསོད་ནམས་སྟོབས་ལས་བྱུང་བ་ཡི། །ཁྱིམ་བདག་རིན་ཆེན་དགོས་འདོད་སྒྲུབས། །ཆུ་བོའི་གཞུང་དང་རི་བོའི་སུལ། །གང་དུ་རྒྱལ་པོ་བཞེད་པ་རྣམས། །མེད་ཅེས་བྱ་བ་རྣམ་སྤངས་དང༌། །གང་བཞེད་འབུལ་བར་བྱེད་པ་ལྟར། །བུས་ཀྱང་དེ་བཞིན་བསྒྲུབ་པར་བྱོས། །བྱེད་པ་དེ་ཡི་རྗེས་སུ་འབྲང༌། །སེམས་ཅན་ཡུལ་ལ་འཕགས་པའི་ཞིང༌། །སྒྲུབ་པ་རྟེན་འབྲེལ་རྫས་ལ་རག

།རྐང་གཉིས་མཆོག་གྱུར་རྣམ་གཟིགས་ལ། །ལྷོ་ནས་འོངས་པའི་འབྲུ་ཚོང་གིས། །སྲན་རྡོག་ཕྱེད་དང་ལྔ་ཕུལ་བས། །གླིང་བཞི་ལྷ་ཡུལ་ལ་དབང་བའི། །འཁོར་ལོས་སྒྱུར་བའི་རྒྱལ་པོར་གྱུར། །མཐར་ཐུག་བྱང་ཆུབ་སངས་རྒྱས་པ། །ཤཱཀྱའི་རྒྱལ་པོ་བཅོམ་ལྡན་ལགས། །བརྩོན་འགྲུས་ཆེན་པོ་རྩོམ་པར་གྱིས། །རྒྱུ་དང་འབྲས་བུའི་བརྩི་བལྡབ་བྱ། །ཕྲ་དང་རགས་པའི་རྣམ་སྨིན་ལ། །ལུས་དང་སྲོག་ལྟར་འཛེམ་པར་བྱ། །ངག་གི་བྱ་བའི་རིམ་པ་བསྟན། །སེམས་ཀྱི་བྱ་བ་བསྒྲུབ་པ་ནི། །ཆགས་སེམས་སྡང་བ་སྤངས་པའི་སེམས། །རྨོངས་སེམས་གདུག་པར་འགྱུར་བའི་སེམས། །སྡང་སེམས་ཞེ་སྡང་སྤངས་པའི་སེམས། །བསྐྱེད་དང་རྫོགས་པའི་རིམ་པའི་སེམས། །བྱམས་དང་སྙིང་རྗེ་བྱང་ཆུབ་སེམས། །འགྲོ་ལ་ཕན་དང་བདེ་བ་རྣམས། །ཇི་ལྟར་བྱས་ན་འགྲུབ་པའི་སེམས། །གཞན་གྱི་གནོད་པ་གང་ཡིན་པ། །བདག་གིས་ཇི་ལྟར་བསལ་བྱའི་སེམས། །ལྷག་བསམ་རྣམ་པར་དག་པ་ཡི། །སྟོབས་ལ་རྟག་ཏུ་གནས་པར་བྱ། ཆགས་སེམས་སྡང་སེམས་རྨོངས་སེམས་ཀྱི། །སེམས་ལ་རྒྱུ་འགྲུུལ་གཅད་པར་བྱ། །བྱམས་དང་སྙིང་རྗེ་བྱང་སེམས་ཀྱྀས། །བླ་མ་དགེ་འདུན་མ་ལུས་པའི། །ཞབས་ཏོག་བདག་གིས་བསྒྲུབ་པར་བྱ། །ཇི་ལྟར་བྱས་ན་འགྲུབ་པ་དང༌། །མི་འགྲུབ་འགྱུར་བ་མ་ལུས་བསམ། །འཇིག་རྟེན་མགོན་པོ་རིན་ཆེན་གྱིས། །བསམས་ནས་བྱེད་པ་མཁས་པར་གསུངས། །བག་མེད་མ་བསམ་བྱ་བ་སྤང༌། །ཆོག་ཤེས་ཁྲེལ་ཡོད་ངོ་ཚ་ཅན། །འདོད་པ་ཆུང་ཞིང་ཆོས་ལ་དགའ། །བླ་མ་ལ་གུས་བྱ་བ་བརྩོན། །དེ་འདྲའི་གང་ཟག་བསམས་ནས་བཙལ། །འདོད་ཞེན་ཆེ་ལ་ངོམས་པ་མེད། །བྱིས་པའི་ཆོས་ལ་གནས་པ་དང༌། །སྨྱོན་པ་ཡིན་ཕྱིར་བསྟེན་མི་བྱ། །ཆོག་ཤེས་ཁྲེལ་ཡོད་ངོ་ཚ་ཅན། །ཐམས་ཅད་བསམས་ནས་བྱེད་པ་ནི། །སྟོན་པའི་མཁྱེན་པའི་ཡེ་ཤེས་གསུངས། །སེམས་ཀྱི་བྱ་བའི་རིམ་པར་བསྟན། །སྟོན་པ་སངས་རྒྱས་བཅོམ་ལྡན་གྱིས། །ང་ཡི་བསྟན་པའི་ངོ་བོ་ནི། །སྙིང་རྗེས་རབ་ཏུ་ཕྱེ་བར་གསུངས། །འཕགས་པ་ཐོགས་མེད་སྙིང་རྗེ་ཆེ། །འགྲོ་ལ་ཆགས་པས་ཀུན་ཆགས་མཛད། །དེས་ན་གཞན་སྲོག་སྲུང་བའི་ཐབས། །སྟོན་དང་དགུན་སྟོད་མི་གཏོང་དང༌། །དཔྱིད་དང་དབྱར་སྟོད་གཏོང་བ་ཡི། །རིམ་པ་སྔར་ཡང་ཁྱོད་ལ་ཡོད། །ད་རུང་དེ་ལྟར་མཛད་པར་ཞུ། །ལར་འུབས་ཀྱིས་ཧྲིལ་གྱིས་དྲིལ་ལགས་ན། །སྙིང་དང་འདྲ་བའི་བུ་ལ་ནི། །བདག་གིས་གདམས་ངག་བསྟན་པར་བྱ། །འཇིག་རྟེན་འདི་ཡི་བསམ་པ་ཐོངས། །དཔལ་ལྡན་ནཱ་རོ་ཆེན་པོ་ནས། །འགྲོ་བའི་མགོན་པོ་ཡན་ཆོད་ཀྱི། །ཐུགས་གཉིས་སུ་མེད་པའི་ཡེ་ཤེས་མཆོག

།ཀུན་རྫོབ་བྱང་སེམས་རིན་ཆེན་དང༌། །གཉིས་སུ་མེད་པའི་ངོ་བོ་ནི། །ནམ་མཁའ་རྣམ་པར་དག་པ་འདྲ། །མ་སྐྱེས་མི་གནས་ངོ་བོ་མེད། །ནམ་མཁའ་སྤྲིན་དང་བྲལ་བའམ། །རྒྱ་མཚོ་རླབས་དང་བྲལ་བ་ལྟར། །སེམས་རྣམ་དག་ནམ་མཁའི་ངོ་བོ་དེ། །འགྲོ་འོང་གཉིས་དང་བྲལ་བ་དང༌། །རྟོག་སྤྱོད་བློ་དང་བྲལ་བ་དང༌། །ངང་གིས་འགྲོ་བ་རྩོལ་བ་མེད། །དེ་ལྟར་མཉམ་པར་གཞག་པར་བྱ། །ཇི་ལྟར་ཉི་མ་ནུབ་ཕྱོགས་སུ། །རྩོལ་བ་མེད་པར་འགྲོ་བ་ལྟར། །དེ་ལྟར་མཉམ་པར་གཞག་པར་བྱ། །ཇི་ལྟར་རྒྱ་མཚོ་ཆེན་པོ་ཡི། །འདོམ་དགུའི་རྦ་རླབས་ཞི་གྱུར་ན། །གཡོ་མེད་འགུལ་བ་མེད་པ་ལྟར། །དེ་ལྟར་མཉམ་པར་གཞག་པར་བྱ། །རང་ངང་གིས་འགྲོ་བར་རྒྱུན་མི་ཆད། །ལྟ་བ་མཐར་ཐུག་དེ་ལ་བྱ། །ངོ་བོ་ཉིད་ཀྱིས་རྩོལ་བ་མེད། །སྒོམ་པ་མཐར་ཐུག་དེ་ལ་བྱ། །གོང་གི་ལུས་ངག་ཡིད་གསུམ་གྱི། །བྱ་བའི་རིམ་པ་བསྟན་པ་དང༌། །འཁོར་དང་མྱ་ངན་འདས་པ་ཡི། །བྱེད་སྤྱོད་འདུ་བྱེད་དངོས་པོ་རྣམས། །རྣམ་པར་དག་པས་ནམ་མཁར་སྤྱད། །སྐྱེ་བ་མེད་པ་སྟོང་པར་སྤྱད། །སྤྱོད་པ་རྣམ་པར་དག་པ་ཡིན། །ལྟ་སྒོམ་སྤྱོད་གསུམ་ནམ་མཁའ་འདྲ། །ནམ་མཁའ་སྟོང་པ་ཉིད་ཡིན་ལ། །ནམ་མཁའ་ནམ་མཁས་སྟོང་པ་ལྟར། །སྟོང་པ་སྟོང་པས་སྟོང་པ་ཡིན། །རྣམ་དག་འོད་གསལ་ཆེན་པོ་ལ། །མཉམ་པར་ཞོག་ཅིག་རྣལ་འབྱོར་པ། །བསོད་ནམས་ཡེ་ཤེས་ཚོགས་གཉིས་པོ། །རྒྱུན་མི་ཆད་པར་ཉམས་སུ་ལོངས། །མདོར་ན་འཇིག་རྟེན་བསམ་པ་ཐོངས། །དེ་ལྟར་ཤེས་རབ་ཟབ་མོ་འདི། །རབ་ཏུ་ཞི་ཞིང་ཉེ་བར་ཞི། །ཐུབ་པ་ཆེན་པོ་བཅོམ་ལྡན་གྱིས། །རྒྱུ་འདི་འདྲ་བསྒྲུབས་པས་བྱང་ཆུབ་ཐོབ། །དང་པོ་བྱང་ཆུབ་ཐུགས་བསྐྱེད་ནས། །གྲངས་མེད་རྣམ་པ་གསུམ་དུ་ནི། །རིམ་པ་གོང་དུ་བསྟན་པ་ལྟར། །བྱང་ཆུབ་སེམས་དཔའི་སྤྱོད་པ་ཡིས། །འགྲོ་བ་མ་རྣམས་སྨིན་བྱས་ནས། །ས་བཅུ་ལམ་ལྔ་བགྲོད་ནས་ནི། །བྱང་ཆུབ་སྙིང་པོར་གཤེགས་གྱུར་ནས། །གཉུག་མ་བྱམས་ཆེན་ཏིང་འཛིན་གྱིས། །སྲོད་ལ་བདུད་ཀྱི་དཀྱིལ་འཁོར་བཏུལ། །རྡོ་རྗེ་ལྟ་བུའི་ཏིང་འཛིན་གྱིས། །ཐོ་རེངས་བྱང་ཆུབ་རྣམ་སངས་རྒྱས། །ལུས་ངག་ཡིད་གསུམ་བྱ་བ་རྣམས། །བུ་ལ་ཇི་ལྟར་བསྟན་པ་ལྟར། །སྤྱད་པའི་འབྲས་བུ་ཡིན་པར་ཟུངས། །རྒྱུ་མེད་འཇིག་རྟེན་སངས་རྒྱས་སུ། །འགྱུར་བར་སྲིད་པ་ག་ལ་ཡོད། །བྱང་ཆུབ་མཆོག་ཏུ་སངས་རྒྱས་ནས། །བདུན་ཕྲག་བདུན་གྱི་ཞག་འདས་ནས། །ཝཱ་རཱ་ཎ་སཱིར་གཤེགས་གྱུར་ཏེ། །ལྔ་སྡེ་ལྷ་རྣམས་བརྒྱད་ཁྲི་དང༌། །བྱང་ཆུབ་སེམས་དཔའ་ཆེན་པོ་མཆོག

།སེམས་ནི་བསྐྱེད་མ་ཐག་ཏུ་ཡང༌། །ཆོས་ཀྱི་འཁོར་ལོ་བསྐོར་ལ་སོགས། །འཁོར་ལོ་དང་པོས་འདུལ་རྣམས་ལ། །བདེན་བཞི་ཆོས་ཀྱི་འཁོར་ལོ་བསྐོར། །ཉོན་མོངས་གསུམ་དང་དེ་ཡི་འབྲས། །སྡུག་བསྔལ་ཀུན་འབྱུང་ཉིད་དུ་ནི། །འཁོར་བ་བསྐྱེད་པ་སྤང་བྱར་བསྟན། །འདོད་ཆགས་ཞེ་སྡང་གཏི་མུག་མེད། །སེམས་དེས་ཁྱད་པར་བྱས་པའི་ལས། །འབྲས་བུ་བྱང་ཆུབ་ཐོབ་པར་གསུངས། །ལམ་བདེན་འགོག་པའི་བདེན་པ་སྟེ། །བསྒྲུབ་བྱ་ཉིད་དུ་སྟོན་པས་བསྟན། །དམ་ཆོས་འཁོར་ལོ་དེ་བསྟན་པས། །ལྔ་སྡེ་བཟང་པོས་དགྲ་བཅོམ་ཐོབ། །ལྷ་རྣམས་བརྒྱད་ཁྲིས་བདེན་པ་མཐོང༌། །སེམས་བསྐྱེད་ཆོས་འཁོར་བསྐོར་ལ་སོགས། །དཔག་མེད་དུ་མ་འདུལ་བར་མཛད། །ཆོས་འཁོར་དང་པོ་སྐོར་གྱུར་འདིས། །སྟོན་པའི་ཐུགས་དགོངས་དང་པོ་རྫོགས། །དེ་འགོག་པའི་བདེན་པར་བསྟན་པ་ཡིན། །དེ་ལྟར་ཉམས་སུ་བླང་བའི་ཚུལ། །འདོད་ཆགས་ཞེ་སྡང་གཏི་མུག་གསུམ། །ལས་དང་བཅས་པ་སྤྱོད་པ་ནི། །ཀུན་འབྱུང་རྒྱུ་རུ་བསྟན་པ་ཡིན། །འབྲས་བུ་ཡི་དྭགས་དུད་འགྲོ་དང༌། །འཁོར་བ་སྡུག་བསྔལ་རྒྱ་མཚོ་འདིར། །འཁོར་བ་སྡུག་བསྔལ་བདེན་པ་ཡིན། །སྤང་བྱ་འཁོར་བ་འབྱུང་བར་བསྟན། །འཁོར་དང་མྱ་ངན་འདས་པ་ཀུན། །སྡུག་བསྔལ་ཀུན་འབྱུང་འཁོར་བ་སྟེ། །འབྲས་བུ་ངན་སོང་གསུམ་ལ་སོགས། །ཀུན་འབྱུང་བདེན་གཉིས་ཆོས་འདི་ནི། །སྤང་བྱ་ཉིད་དུ་བསྟན་པ་ཡིན། །སྤོངས་ཤིག་སྐྱེས་བུ་དམ་པ་ཁྱེད། །འདོད་ཆགས་ཞེ་སྡང་གཏི་མུག་མེད། །དེ་ཡིས་ཁྱད་པར་བྱས་པའི་ལས། །རྟག་ཏུ་སྤྱོད་པར་གྱིས་ཤིག་དང༌། །འབྲས་བུ་བྱང་ཆུབ་རྣམ་གསུམ་འཐོབ། །འགོག་པ་འཕགས་པའི་བདེན་པ་ཡིན། །ཆོས་ཀྱི་འཁོར་ལོ་དང་པོ་འདི། །སྤང་བྱ་གཉེན་པོ་གཉིས་དང་ནི། །འཁོར་བའི་སྡུག་བསྔལ་འབྱུང་བ་དང༌། །མྱ་ངན་འདས་པ་ཐོབ་པའི་ཆོས། །འཁོར་འདས་གཉིས་ཀྱི་རྩ་བར་བསྟན། །ཐུབ་ཆེན་རྒྱལ་པོའི་ཁབ་གཤེགས་ཏེ། །གོང་གི་བདེན་པ་བཞི་པོ་དང༌། །སྤང་བྱ་གཉེན་པོ་རྣམ་གཉིས་བཅས། །འཁོར་དང་མྱ་ངན་འདས་པ་ཀུན། །གཟུགས་ནས་རྣམ་མཁྱེན་བར་གྱི་ཆོས། །ཐམས་ཅད་སྟོང་པ་ཉིད་དུ་གསུངས། །ཟབ་པ་ཤེས་རབ་སྙིང་པོ་ལས། །སྡུག་བསྔལ་ཀུན་འབྱུང་ལམ་དང་ནི། །ལམ་དང་ཡེ་ཤེས་སྟོང་པར་གསུངས། །དོན་གྱི་དངོས་པོར་བསྡུས་པ་ནི། །འཕགས་པ་བརྒྱད་སྟོང་མདོ་ལས་ཀྱང༌། །སེམས་དེ་སེམས་མ་ཡིན་པས་ན། །བསྟན་པས་ཐེ་ཚོམ་ཐམས་ཅད་བཅད། །རང་བཞིན་དོན་དེ་འགྱུར་མེད་ཅིང༌། །ཉོན་མོངས་རྣམ་རྟོག་མེད་པར་བསྟན། །རྒྱས་འབྲིང་གསུམ་དང་སྡེ་ཚན་དྲུག

།ཐམས་ཅད་འོད་གསལ་སྟོང་པར་བསྟན། །སྟོང་པ་སྟོང་པས་སྟོང་པ་དང༌། །མ་སྐྱེས་སྐྱེ་བ་མེད་པར་བཞག །ཆོས་ཀྱི་འཁོར་ལོ་བར་པ་འདིས། །ཉན་ཐོས་རྣམས་ཀྱིས་མཉམ་ཉིད་ལ། །དྲི་བ་དྲི་དང་ལན་འདེབས་པའི། །སྤོབས་པ་སྐྱེས་པར་གྱུར་བ་དང༌། །བྱང་ཆུབ་སེམས་དཔའ་བྱེ་བ་རྣམས། །སེམས་བསྐྱེད་བྱང་ཆུབ་ལུང་བསྟན་ཐོབ། །རང་རྒྱལ་བྱང་ཆུབ་འཐོབ་པ་ཡི། །རྒྱུ་ཡང་ལེགས་པར་ཐོབ་པར་མཛད། །ལུས་ངག་ཡིད་གསུམ་བྱ་བ་རྣམས། །སྤྱོད་པ་སྤྱོད་ལྟར་ཉམས་བླངས་པའི། །འབྲས་བུ་གཉིས་པ་རིམ་པར་བསྟན། །ཆོས་འཁོར་བར་པ་བསྐོར་བ་འདིས། །ཐུབ་པའི་ཐུགས་དགོངས་གཉིས་པ་རྫོགས། །གྱད་ཡུལ་ཆུ་བོ་གསེར་ལྡན་འགྲམ། །ཅོད་པན་བཅིངས་པའི་མཆོད་རྟེན་དྲུང༌། །སྟོན་པས་ཆོས་ཀྱི་འཁོར་ལོ་ནི། །གསུམ་པ་ལེགས་པར་བསྐོར་བའི་དོན། །ཉན་ཐོས་རང་རྒྱལ་བྱང་ཆུབ་དང༌། །ཞི་བ་རྣམ་གཉིས་མེད་པར་གསུངས། །ཐེག་པ་ཐམས་ཅད་གཅིག་ཏུ་གཞག །བྱང་ཆུབ་སེམས་དཔའི་ཐེག་པར་བསྟན། །ཉན་ཐོས་རང་རྒྱལ་ཐེག་དམན་རྣམས། །དམ་ཆོས་པད་མ་དཀར་ལ་སོགས། །ཆོས་ཀྱི་དེ་ཉིད་བསྟན་རྣམས་སུ། །དེ་དག་སྔར་འཛིན་ལས་བཟློག་སྟེ། །བྱང་ཆུབ་དམ་པར་ལུང་ཡང་བསྟན། །བླ་མེད་ཐེག་པར་གཅིག་ཏུ་གཞག །མྱ་ངན་འདས་པའང་གཅིག་ཏུ་གཞག །འཇིག་རྟེན་སངས་རྒྱས་མ་གཏོགས་པ། །མྱ་ངན་འདས་པ་མེད་པར་བསྟན། །གསལ་དང་དག་དང་འཕྲོ་ཕྱིར་དང༌། །ཐ་དད་མེད་ཕྱིར་འོད་དང་ཟེར། །ཉི་མའི་དཀྱིལ་འཁོར་རྣམས་དང་མཚུངས། །དེས་ན་སངས་རྒྱས་མ་ཐོབ་པར། །མྱ་ངན་འདས་པ་མི་འཐོབ་སྟེ། །འོད་དང་འོད་ཟེར་སྤངས་པ་ཡི། །ཉི་མ་བལྟ་བར་མི་ནུས་བཞིན། །བླ་མེད་བྱང་ཆུབ་མ་ཐོབ་པར། །ཉན་ཐོས་རང་རྒྱལ་ལ་སོགས་ལ། །མྱ་ངན་འདའ་བ་མེད་པར་གསུངས། །ཐེག་པ་ཐམས་ཅད་གཅིག་ཏུ་གཞག །བླ་ན་མེད་པའི་ཐེག་པ་ཉིད། །སངས་རྒྱས་མྱ་ངན་མི་འདའ་ཞིང༌། །དམ་ཆོས་ནུབ་པར་མི་འགྱུར་ཞེས། །མྱ་ངན་འདས་པའི་མདོ་ལས་གསུངས། །གཙང་དང་བདེ་དང་རྟག་པར་ནི། །སྟོན་པས་ལེགས་པར་བསྟན་པ་འདིས། །ཆོས་ཀྱི་འཁོར་ལོ་ཐ་མ་ཡི། །འདུག་ལུགས་ལྷག་མ་མ་ལུས་པར། །ཐུབ་པས་གྱད་ཀྱི་ཡུལ་དུ་བསྟན། །དཀོན་མཆོག་གསུམ་པོ་རྟག་པ་དང༌། །བརྗོད་བྱ་གཉིས་སུ་ཤེས་པར་བྱ། །ཆོས་ཀྱི་འཁོར་ལོ་ཐ་མ་འདི། །རྣམ་བཞི་འཁོར་དང་སྟོང་གསུམ་འདིར། །གནས་པའི་སེམས་ཅན་རྣམས་ལ་བསྐོར། །འོད་སྲུངས་བ་ལང་བདག་པོ་ལས། །གཞན་པ་མ་འདུས་གཅིག་ཀྱང་མེད། །བསྟན་པ་གནས་བསྟན་འོད་སྲུངས་དང༌།

།ཀུན་དགའ་བོ་ལ་ལེགས་པར་གཏད། །ཆོས་ཀྱི་འཁོར་ལོ་དང་པོ་ལ། །བར་པའི་ས་བོན་བཞག་པ་ནི། །སྡུག་བསྔལ་དག་ནི་སྤང་དུ་མེད། །ལམ་ནི་རྒྱུད་ལ་བསྟེན་དུ་མེད། །འགོག་པ་མངོན་དུ་བྱར་མེད་གསུངས། །ཆོས་འཁོར་ཐ་མའི་ས་བོན་འདི། །ཆོས་འཁོར་བར་པ་ཉིད་ལ་གཞག །གང་ལ་སེམས་དང་ཡིད་ཤེས་མཐོང་མེད་པ། །ཆོས་ཀྱི་འཁོར་ལོ་ཐ་མའི་ས་བོན་དེ། །ཆོས་ཀྱི་འཁོར་ལོ་བར་པར་བཞག་པ་ནི། །ཆོས་ཀྱི་འཁོར་ལོ་རྣམ་གསུམ་བསྐོར་བ་འདི། །གང་ཟག་དབང་པོ་བློ་ཡི་བྱེ་བྲག་དང༌། །ལྔ་སྡེ་ལ་སོགས་འཁོར་གྱི་དཀྱིལ་འཁོར་གྱི། །ཁྲིད་ཀྱི་རིམ་པ་ཉིད་དུ་བསྟན་པ་ཡིན། །འཁོར་ལོ་གསུམ་པ་བསྐོར་བ་རེ་རེ་ཡང༌། །འཁོར་ལོ་གསུམ་གསུམ་ཉིད་དུ་གནས་པ་དང༌། །གཞན་ཡང་འདི་ཡི་འདུག་ལུགས་བྱེ་བྲག་རྣམས། །འཇིག་རྟེན་མགོན་པོ་ཆོས་རྗེ་རིན་ཆེན་གྱི། །འོང་གེ་མ་ལས་ཤེས་པར་བྱ་བར་ཟད། །མི་རྣམས་འཇིག་རྟེན་སངས་རྒྱས་འགྱུར་བ་དང༌། །དམ་ཆོས་འཁོར་ལོ་ལེགས་པར་བསྐོར་བ་རྣམས། །རྒྱུ་ཡི་དུས་ཀྱི་ལུས་ངག་ཡིད་གསུམ་ལས། །རྣམ་པར་དག་པར་གོང་ལྟར་སྤྱད་གྱུར་པས། །འབྲས་བུ་འདི་འདྲ་འཐོབ་པར་ངེས་པས་འདིར། །འཇིག་རྟེན་སངས་རྒྱས་ཉི་མ་འཆར་འདོད་ན། །ཆོས་ཀྱི་འཁོར་ལོ་ལེགས་པར་བསྐོར་འདོད་ན། །ལུས་ངག་ཡིད་གསུམ་བྱ་བའི་རིམ་པ་རྣམས། །གོང་དུ་སྨྲས་ལྟར་ལེགས་པར་སྤྱོད་ཅིག་དང༌། །ཐེ་ཚོམ་མེད་པར་འཇིག་རྟེན་རྒྱལ་བར་འགྱུར། །དུས་གསུམ་རྒྱལ་བའི་མཆོད་རྟེན་ཕག་མོ་གྲུ། །བྱང་ཆུབ་སྙིང་པོ་དཔལ་གྱི་འབྲི་གུང་དང༌། །མཉམ་མེད་བླ་མ་གོང་མ་ཡབ་སྲས་དང༌། །ད་ལྟར་ངན་བུར་བཅས་པའི་ཞབས་ཏོག་དང༌། །བསོད་ནམས་ཡེ་ཤེས་ཚོགས་གཉིས་དབྱེ་བ་མེད། །མཉེས་པ་གསུམ་གྱིས་བླ་མ་མཉེས་བྱེད་པ། །བརྟུལ་ཞུགས་བརྩོན་འགྲུས་མཆོག་དང་ལྡན་གྱུར་ཞིང༌། །དད་དང་གུས་པའི་སེམས་དང་འབྲལ་བ་མེད། །རྟག་ཏུ་ཕྱི་བཞིན་འབྲང་བའི་རྣལ་འབྱོར་པ། །ཤཱཀྱའི་དགེ་སྦྱོང་ཡེ་ཤེས་དཔལ་ལ་གདམས། །བསོད་ནམས་འདི་ཡིས་ཐམས་ཅད་གཟིགས་པ་ཉིད། །ཐོབ་ནས་ཉེས་པའི་དགྲ་རྣམས་ཕམ་བྱས་ཏེ། །རྒ་ནད་འཆི་བའི་རྦ་ཀློང་འཁྲུག་པ་ཡི། །སྲིད་པའི་མཚོ་ལས་འགྲོ་བ་མ་ལུས་འདོན་པར་ཤོག

།བྱ་བའི་རིམ་པའི་མན་ངག ཤཱཀྱའི་དགེ་སློང་སྤྱན་སྔ་བས་ཡེ་ཤེས་དཔལ་ལ་གདམས་པ་རྫོགས་སོ།། །། 

༤༧༽ ༄། །ལྔ་ལྡན་རིན་པོ་ཆེའི་ཕྲེང་བ་རིན་ཡེ་ལ་གདམས་པ།། ཨོྃ་སྭསྟི། །འཇིག་རྟེན་མགོན་པོ་ཆོས་རྗེ་རིན་ཆེན་དང༌། །དྲི་མེད་རྒྱལ་བ་ཕག་མོ་གྲུ་པ་དང༌། །དུས་གསུམ་བདེ་གཤེགས་སྲས་དང་བཅས་རྣམས་ལ། །གུས་པས་ཕྱག་འཚལ་སྐྱབས་སུ་ཉེ་བར་མཆི། །བུ་ཆོས་དང་རང་སེམས་འདྲེས་པར་བྱ། །རྒྱུ་དང་འབྲས་བུའི་རྟེན་འབྲེལ་ལ། །བརྩི་བལྡབ་ཡང་དང་ཡང་དུ་བྱ། །ཕན་སེམས་རྒྱ་མཚོ་ལྟ་བུ་དང༌། །ལུས་ངག་ཡིད་གསུམ་སྤྱོད་པ་རྣམས། །རྟག་ཏུ་ཆོས་ལྟར་སྤྱོད་པ་གཅེས། །བསོད་ནམས་ཡེ་ཤེས་ཚོགས་རྣམ་གཉིས། །རྒྱུན་ཆད་མེད་པར་གསོག་པ་དང༌། །ཐབས་དང་ཤེས་རབ་རྣམ་གཉིས་ལ། །བག་དང་ལྡན་པས་གནས་པར་བྱ། །ལྷག་པ་ཚུལ་ཁྲིམས་བསླབ་པ་ནི། །ལུས་དང་སྲོག་བཞིན་བསྲུང་བར་བྱ། །སྔགས་དང་ཕ་རོལ་ཕྱིན་པ་ཡི། །ཡོན་ཏན་ཚུལ་ཁྲིམས་རིན་ཆེན་ལས། །འབྱུང་བར་ཐུབ་པས་ལེགས་པར་གསུངས། །ལུས་དང་སེམས་དང་སྣང་བ་གསུམ། །ནང་གི་རྟེན་འབྲེལ་གཅིག་པུ་ཡིན། །རྣམ་གསུམ་རྣམ་དག་བྱང་ཆུབ་སེམས། །རྟག་ཏུ་བསྒོམ་པའི་བརྩོན་འགྲུས་བརྩམ། །སེམས་དེ་ལས་སྐྱེས་པའི་བསྐྱེད་རིམ་ལྷ། །ཀུན་བརྟགས་སྤྲོས་པ་བྲལ་བ་བསྒོམ། །དབང་གི་རྒྱལ་པོ་ཆོས་ཀྱི་རྗེ། །ཟབ་པའི་གསང་གནས་དམ་པར་བསྒོམ། །དུས་གསུམ་འཁོར་འདས་མ་ལུས་ཀུན། །མི་རྟོག་འོད་གསལ་ཆེན་པོར་གཞག །དགེ་བ་བྱང་ཆུབ་དམ་པར་བསྔོ། །བྱང་ཆུབ་ནམ་མཁའི་མཚན་ཉིད་ནི། །རྟོག་པ་ཐམས་ཅད་སྤངས་པ་དེ། །དུས་གསུམ་སངས་རྒྱས་ངོ་བོ་ཡིན། །དྲི་མེད་ཤེས་རབ་མིག་གིས་ནི། །ཆོས་དང་ཆོས་མིན་རབ་ཕྱེ་ནས། །དམ་ཆོས་སྤྱོད་ལ་གནས་པ་དང༌། །ཆོས་མིན་དུག་བཞིན་སྤང་བར་བྱ། །ལར་བག་དང་ལྡན་པར་སྤྱོད་པ་གཅེས། །བག་མེད་སྤྱོད་པ་སྤང་བ་དང༌། །ལུས་ངག་ཡིད་གསུམ་བྱ་བ་རྣམས། །མཁས་པའི་རྗེས་སུ་འབྲང་བར་བྱ། །བག་མེད་བརླག་པའི་འབྱུང་ཁུངས་ཡིན། །སྤྱིར་ལ་ཁའི་བྱ་སྒྲོ་ཇི་བཞིན་དུ། །རྐྱེན་གྱི་དབང་དུ་མི་གཏང་བར། །རང་ཚུགས་བརྟན་པོར་གཟུང་བར་བྱ། །ཡང་ཞིང་གཞག་ས་མེད་པ་ལ། །ཡོན་ཏན་མི་སྐྱེ་བརྙས་པ་མང༌། །གཞན་གྱི་ཤེས་ལོན་རྩི་ཚད་ཆུང༌། །དེ་འདྲ་མང་པོ་བདག་གིས་མཐོང༌། །བརྟན་པ་རི་བོ་ལྟ་བུར་བྱ། །ཟབ་པ་རྒྱ་མཚོ་ལྟ་བུར་བྱ། །ཕན་ཚུན་རྐྱེན་གྱིས་མི་འགྱུར་བར། །རྡོ་རྗེ་ལྟ་བུར་གནས་པར་བྱ། །ངག་གི་སྨྲ་བླག་ཉུང་བ་དང༌། །དོན་ལྡན་ཚིག་རྣམས་སྨྲ་བ་ལས། །འབྲེལ་མེད་མུ་ཅོར་སྨྲ་བ་སྤང༌། །ལྐུགས་པ་བཞིན་དུ་གནས་པར་བྱ། །གཞན་གྱི་ཚིག་ངན་ཐོས་པ་དང༌། །གཤེ་ཞིང་རྡེག་དང་སྤྱོ་བ་ལ། །ཕན་འདོགས་སྨན་དང་འདྲ་བར་སྒོམས། །ཁྲོ་འཁྲུག་བསམ་པ་རབ་སྤང་ཞིང༌། །བཟོད་ལ་གནས་པས་ཡོན་ཏན་འཐོབ། །ཐམས་ཅད་ཀུན་ལ་གུས་པ་དང༌། །མཆོག་དང་དམན་པ་མ་ལུས་རྣམས། །ཡི་དམ་ལྷར་བསྒོམ་མོས་གུས་བྱ། །ཡུལ་དམན་གསུམ་པོ་སྤང་བ་དང༌། །ཤེས་རབ་རྣམ་གསུམ་བསྟེན་པར་བྱ། །དགེ་དང་བདེ་བ་འབྱུང་བའི་གནས། །དམ་པ་རྣམས་ལ་བསྟེན་པར་བྱ། །དམན་པའི་སྡིག་གྲོགས་སྤོང་བ་དང༌། །དགེ་བའི་བཤེས་ལ་བསྟེན་པར་བྱ། །གསེར་སྣོད་དངུལ་སྣོད་དང་འདྲ་བར། །ཉམས་མྱོང་དང་རྟོགས་པ་ཟབ་མོ་དང༌། །བླ་མའི་གདམས་ངག་མ་ལུས་པ། །ཁ་ཟགས་འཐོར་བུར་མ་ཤོར་བར། །སྣོད་དང་ལྡན་པར་བསྲུང་བར་བྱ། །ཡོན་ཏན་རིན་ཆེན་མ་ལུས་དང༌། །བདེ་དང་སྐྱིད་པའི་དཔལ་རྣམས་ཀུན། །གོང་མ་བཀུར་ལས་འབྱུང་བར་གསུངས། །དམན་ལ་སྡང་བ་སྤང་ཞིང་བརྙས་མི་བྱ། །མཉམ་ཉིད་རིན་ཆེན་སེམས་ལ་གནས་པ་དང༌། །འགྲོ་བ་ཀུན་ལ་མ་བཞིན་བྱམས་པ་ཡིས། །སྐྱོན་རྣམས་མི་བརྗོད་ཡོན་ཏན་སྨྲ་བར་བྱ། །ཡུལ་དང་ཕྱོགས་ཀྱི་སྤྲོས་པ་བཅད། །རི་ཁྲོད་གངས་ཁྲོད་ནགས་ཁྲོད་རྣམས། །འགྲིམ་པའི་གོ་ཆ་ཆེན་པོ་གཟུང༌། །དམ་པ་རྣམས་ཀྱི་རྗེས་སུ་འབྲང༌། །ཉོན་མོངས་གསུམ་དང་རྣམ་སྨིན་རྣམས། །རྟག་ཏུ་སྤོང་བའི་བརྟུལ་ཞུགས་ཟུངས། །ལར་སྙིང་དང་རུས་པ་འཛོམས་པ་དང༌། །ཆོས་ལ་གནས་པས་ཆོས་མིན་སྤང༌། །ལུས་ངག་ཡིད་གསུམ་སྤྱོད་པ་རྣམས། །འགྲོ་མགོན་རིན་ཆེན་རྗེས་སུ་འབྲང༌། །ཤཱཀྱའི་རྒྱལ་པོ་བཅོམ་ལྡན་འདས། །མགོན་པོ་ཚེ་དཔག་མེད་ལ་སོགས། །སངས་རྒྱས་རྣམས་ལ་གུས་པ་དང༌། །དད་པའི་སེམས་དང་མ་བྲལ་བར། །གཏན་གྱི་སྐྱབས་གནས་ཉིད་དུ་བྱ། །བྱམས་མགོན་འཕགས་པ་ཀླུ་སྒྲུབ་སོགས། །ཆོས་ཀྱི་མིག་ཅན་གོང་མ་རྣམས། །ཐུབ་ཆེན་བཅོམ་ལྡན་ལ་གུས་ལྟར། །བདག་ཅག་རྗེས་སུ་འབྲང་བར་བྱ། །བཀའ་བརྒྱུད་བླ་མ་གོང་མ་དང༌། །བྱམས་མགོན་སྤྱན་རས་གཟིགས་དབང་དང༌། །འཇམ་དབྱངས་འཕགས་མ་སྒྲོལ་མ་དང༌། །གསང་བདག་རྟ་མགྲིན་གཤིན་རྗེའི་གཤེད། །ཁྲོ་རྒྱལ་མི་གཡོ་མགོན་དང་ནི། །འཕགས་པ་ཀླུ་སྒྲུབ་ལ་སོགས་པའི། །གྲུབ་ཐོབ་ཆེན་པོ་མཆོག་བརྒྱད་ལ། །མོས་དང་གུས་པ་རྟག་ཏུ་སྒོམས། །གསོལ་གདབ་བྱིན་གྱིས་རློབས་པར་ངེས། །རང་གི་བླ་མ་དམ་པ་ནི། །འདས་མ་འོངས་དུས་གསུམ་གྱི་སངས་རྒྱས་ཡིན། །འཁོར་འདས་ཆོས་རྣམས་མ་ལུས་པ། །ཕྱག་རྒྱ་ཆེན་པོར་རྟོགས་འདོད་ན། །ཆོས་ཀྱི་སྐུ་ཡི་མོས་གུས་བྱ། །འཇིག་རྟེན་འདོད་པའི་ཡོན་ཏན་དང༌། །ཚེ་དང་དབང་ཕྱུག་བསོད་ནམས་རྣམས། །མ་ལུས་རྒྱས་པར་ཐོབ་འདོད་ན། །བདེ་ལྡན་གནས་སུ་བླ་མ་ལ། །ལོངས་སྤྱོད་རྫོགས་སྐུའི་མོས་གུས་བྱ། །ནམ་མཁའ་མཉམ་པའི་སེམས་ཅན་རྣམས། །ཕན་འདོད་གནོད་པ་སེལ་གྱུར་ཅིང༌། །བྱང་ཆུབ་མཆོག་ལ་འགོད་འདོད་ན། །སྤྲུལ་པའི་སྐུ་ཡི་མོས་གུས་བྱ། །སྐུ་གསུམ་མོས་གུས་བྱས་པ་ལས། །འབྲས་བུ་རྣམ་གསུམ་འཐོབ་པ་དེ། །བླ་མ་དམ་པའི་བྱིན་རླབས་ཡིན། །བྱིན་རླབས་ཅན་གྱི་བླ་མ་ལ། །མོས་གུས་ཆེན་པོ་རྟག་ཏུ་བསྒོམ། །བྱིན་རླབས་མེད་པའི་བླ་མ་ལ། །ཞེན་པའི་མོས་གུས་བྱས་གྱུར་ཀྱང༌། །རྒྱུད་ཉོན་མོངས་གསུམ་གྱིས་བསྲེགས་པ་དང༌། །འཁོར་བའི་འདམ་ལ་ཟིན་ནས་འཆི། །དེས་ན་བླ་མ་བདམ་པ་གཅེས། །བླ་མ་བླ་མ་བླ་མ་ནི། །ཡོན་ཏན་བསྐྱེད་ན་བླ་མ་ཡིན། །ཡོན་ཏན་འདོད་ན་མོས་གུས་གྱིས། །མོས་གུས་ཆེ་ན་རྟོགས་པ་མཐོ། །མོས་གུས་འབྲིང་ན་རྟོགས་པ་འབྲིང༌། །མོས་གུས་མེད་པའི་གང་ཟག་ལ། །རྟོགས་པ་གཏན་ནས་ག་ལ་སྐྱེ། །རི་བོང་མགོ་ལ་རྭ་མེད་དང༌། །མོ་གཤམ་བུ་དང་འགྲོགས་པ་མེད། །སྦལ་པས་རལ་པ་མི་ཐོགས་ལྟར། །མོས་གུས་མེད་པའི་གང་ཟག་ལ། །རྟོགས་པ་སྐྱེ་བ་མི་སྲིད་དོ། །དེས་ན་བླ་མ་དམ་པ་ལ། །མོས་གུས་རྒྱ་མཚོ་གཏིང་ནས་གཡོས། །མཛད་དང་རྣམ་པར་ཐར་པ་ཡི། །རྗེས་སུ་འབྲང་ཞིང་བསླབ་པ་དང༌། །སངས་རྒྱས་མཛད་པ་ཉིད་དུ་བལྟ། །ཕོར་ཁ་གཟར་མཆུ་མཐོ་དམན་རྣམས། །ཁྱད་དུ་བསད་ཅིང་རྟག་པར་ནི། །མི་འགྱུར་མོས་གུས་རྡོ་རྗེ་བཞིན། །མི་འབྲལ་མོས་གུས་རྟག་ཏུ་གནས། །བསམ་རྒྱུ་བླ་མ་མ་གཏོགས་པ། །སྤུ་ཙམ་མེད་པར་བྱས་གྱུར་ན། །དུས་གསུམ་སངས་རྒྱས་ཀྱི་ཡོན་ཏན་དང༌། །འཁོར་འདས་བདེ་སྐྱིད་མ་ལུས་པ། །ལྷུན་གྱིས་གྲུབ་པར་འབྱུང་བ་དེ། །བླ་མ་དམ་པའི་བྱིན་རླབས་ཡིན། །འདི་ལ་འབད་རྩོལ་ག་ལ་ཡོད། །ལར་བླ་མའི་བྱིན་རླབས་མ་ཞུགས་ན། །ཇི་ལྟར་གྱུར་ཀྱང་ཆེན་པོ་དང༌། །རིང་པོར་འགྱུར་བ་ག་ལ་སྲིད། །སྲོག་དང་འདྲ་བར་མོས་གུས་བྱ། །རང་ཡུལ་བཙོན་ར་དུག་ལྟར་སྤང༌། །དབེན་དང་རི་ཁྲོད་བདུད་རྩི་ལྟར། །རྟག་ཏུ་གནས་ཤིང་བསྟེན་པར་བྱ། །བླ་མ་ཡི་དམ་དཀོན་མཆོག་དང༌། །རྡོ་རྗེ་རྣལ་འབྱོར་མ་རྣམས་ཀྱིས། །ཐུགས་ཀྱི་བས་པ་མེད་པར་སྤྱད། །སྒྲུབ་པ་རྒྱུན་ཆད་མེད་པར་བྱ། །དུས་ལོག་ཆེན་པོ་འདི་བྱུང་བས། །འཇིག་རྟེན་འདི་ཡི་བྱ་ས་མེད། །རང་ཡུལ་ཕྱོགས་དང་རིས་རྣམས་དང༌། །ཉེ་དུ་གཉེན་འདུན་མ་ལུས་པ། །ངེས་པ་མེད་པའི་ཕྱོགས་སུ་གནས། །འཇིག་རྟེན་མགོན་པོ་ཆོས་རྗེ་རིན་ཆེན་གྱིས། །རང་ཡུལ་ལྕགས་སྲེག་མེ་ལྟར་འབར་གྱུར་ཅིང༌། །གནོད་པའི་གཞིར་གྱུར་རལ་གྲིའི་ནགས་ཚལ་འདྲ། །ཁེ་གྲགས་མི་གཙང་རོ་མྱག་འདམ་རྫབ་ཏུ། །མི་ཆོས་གཤིན་རྗེའི་སྐྱེས་བུ་འདྲ་རྣམས་ཀྱི། །དཔོན་དུ་གྱུར་ན་ཤིན་ཏུ་མ་ལེགས་པས། །རང་ལ་སྙིང་བརྩེ་ཡོད་པ་ནགས་སུ་སོང༌། །གསུངས་པའི་དོན་འདི་ལེགས་པར་ཉམས་སུ་ལོངས། །བླ་མ་གོང་མའི་ཞལ་ནས་ཀྱང༌། །འཆི་ས་བརླ་གང་འདྲ་བ་ལ། །ཡུལ་ཕྱོགས་ལ་དམིགས་པ་ག་ལ་ཡོད། །འཇིག་རྟེན་མགོན་པོ་རིན་ཆེན་དང༌། །གོང་མ་རྣམས་ཀྱིས་ཡབ་ཡུལ་སྤངས། །རང་གི་ཡུལ་དུ་ཕྱིན་ཙམ་ན། །ཆགས་སྡང་གཡེང་བའི་རྐྱེན་རྣམས་ཀྱིས། །ཆོས་དང་མཐུན་པའི་ཤིན་ཏུ་དཀའ། །འཇིག་རྟེན་འདི་ལ་སྣང་བར་འཇུག

།ཉམས་མྱོང་དང་རྟོགས་པ་བརྗེད་ནས་འོང༌། །རྒྱལ་བ་སྲས་དང་བཅས་པ་དང༌། །གོང་མ་རྣམས་ཀྱིས་ཡབ་ཡུལ་སྤངས། །རང་གིས་དེ་ལྟར་བསྒྲུབ་པར་བྱོས། །བྱང་ཆུབ་སེམས་དང་སེམས་ཀྱི་གཤིས། །སྨོན་ལམ་རྣམ་པར་དག་པས་བསྒྲུབ། །ནགས་ན་རི་དྭགས་བྱ་རྣམས་དང༌། །ཤིང་རྣམས་མི་སྙན་བརྗོད་མི་བྱེད། །ཆགས་དང་སྡང་བའི་སེམས་རྣམས་སྤངས། །བྱམས་སྙིང་རྗེས་རང་རྒྱུད་རླན་པར་བྱེད། །ཀུན་རྫོབ་བྱང་སེམས་རིན་པོ་ཆེ། །ངང་ངམ་ཤུགས་ཀྱིས་རྒྱུད་ལ་སྐྱེ། །དཔའ་བོ་རྣལ་འབྱོར་མ་རྣམས་དང༌། །རྡོ་རྗེ་མཁའ་འགྲོའི་ཚོགས་རྣམས་ཀྱིས། །བར་ཆད་སེལ་ཞིང་དངོས་གྲུབ་སྟེར། །རྣལ་འབྱོར་དབང་ཕྱུག་མི་ལ་དང༌། །གྲུབ་ཐོབ་གོང་མ་ཐམས་ཅད་ཀྱང༌། །རི་དང་གངས་དང་ནགས་སུ་བཞུགས། །མཆོག་དང་ཐུན་མོང་དངོས་གྲུབ་རྣམས། །མ་ལུས་མཐའ་དག་བརྙེས་གྱུར་པ། །གླེན་པ་ཁྱོད་ཀྱིས་མ་གོ་འམ། །ལར་འུབས་ཀྱིས་ཧྲིལ་གྱིས་དྲིལ་ལགས་ན། །འཇིག་རྟེན་འདི་ཡི་བསམ་པ་གཏང༌། །བྱང་ཆུབ་དམ་པ་གང་གིས་འཐོབ། །སྙམ་དུ་ཡང་དང་ཡང་དུ་བསམ། །ལྟ་བ་རྣམ་དག་ནམ་མཁའ་འདྲ། །ནམ་མཁའ་རྟོག་དཔྱོད་ཀུན་དང་བྲལ། །སྤྱོད་པ་རྣམ་དག་སྐྱེ་བ་མེད། །བདག་གཞན་གཉིས་དང་བྲལ་བར་སྤྱོད། །སྒོམ་པ་རྣམ་དག་ཆོས་ཀྱི་སྐུ། །དུས་གསུམ་ཤེས་བྱའི་དཀྱིལ་འཁོར་རྣམས། །འོད་གསལ་ཆེན་པོ་ཆོས་ཀྱི་སྐུ། །འདི་ལ་རྟག་ཏུ་མཉམ་པར་གཞག །འགྲོ་མགོན་ཕག་མོ་གྲུ་པའི་ཞལ་ནས་ཀྱང༌། །ནམ་མཁའ་སྤྲིན་དང་ཁུག་རྣ་བྲལ་ན་ཉི་ཟླ་གསལ། །རྒྱ་མཚོ་ཆུ་ཡི་རྙོག་མ་དྭངས་ན་གཟུགས་བརྙན་གསལ། །ནོར་བུ་རིན་ཆེན་ཕྱིས་ན་དགོས་འདོད་འབྱུང༌། །སེམས་ཉིད་རྟོག་པ་དག་ན་འབྲས་བུ་སྐུ་གསུམ་འཆར། །གསུངས་པ་ཉིད་ཀྱིས་ལེགས་པར་ཤེས་པར་བྱ། །གདམས་ངག་སྤྲོས་པ་མང་པོ་དང༌། །ཟན་ཆོས་མང་པོ་བཙལ་མི་བྱ། །བླ་མ་གོང་མའི་ཞལ་ནས་ཀྱང༌། །ཡིག་ཆུང་ལུང་མེད་དམ་པའི་ཆོས། །ཟབ་ཟབ་འདྲ་ཡང་སྤང་བར་བྱ། །རྟོགས་ལྡན་སྤྲུལ་པའི་གདམས་ངག་གིས། །ཇི་ལྟར་བྱས་ཀྱང་མ་ཕན་ན། །ཡིག་འཁྱམ་ཆོས་ཀྱིས་ག་ལ་ཕན། །གདམས་ངག་སྣ་བསྡུས་སྤང་བར་བྱ། །གསུངས་པའི་དོན་ལྟར་ཉམས་སུ་བླང༌། །སློབ་དཔོན་འཕགས་པའི་ཞལ་ནས་ཀྱང༌། །ལྷག་པ་ཚུལ་ཁྲིམས་ལྷག་པ་ཤེས་རབ་དང༌། །ལྷག་པའི་སེམས་ལ་རྟག་ཏུ་བསླབ་པར་བགྱི། །གསུངས་པའི་དོན་གྱིས་འདི་ལ་ཞུ་གཏུག་མཛོད། །བྱང་ཆུབ་དམ་པ་ཐོབ་པར་བྱ་བ་དང༌། །འཇིག་རྟེན་བློ་འདི་ངེས་པར་སྤང་ཕྱིར་དང༌། །བརྟུལ་ཞུགས་འཛིན་དང་རི་ཁྲོད་འགྲིམ་པའི་ཕྱིར། །ཤཱཀྱའི་དགེ་སློང་སྤྱན་སྔའི་མཚན་ཅན་གྱིས། །མོས་དང་གུས་པའི་ཤུགས་ལྡན་རྣལ་འབྱོར་པ། །དགེ་སྦྱོང་ཉེ་གནས་རིན་ཆེན་ཡེ་ཤེས་ལ། །ད་ནས་བཟུང་ནས་བྱང་ཆུབ་བར་གྱི་ཆོས། །ཉམས་ལེན་གནད་ཀྱི་མན་ངག་ཟབ་མོ་རྣམས། །ལེགས་པར་གདམས་པའི་དགེ་བ་རྒྱ་ཆེན་འདིས། །འགྲོ་རྣམས་བླ་མེད་བྱང་ཆུབ་མྱུར་ཐོབ་ཤོག

།རྟག་ཏུ་ཉམས་སུ་བླང་བར་བྱ་བའི་མན་ངག །ལྔ་ལྡན་རིན་པོ་ཆེའི་ཕྲེང་བ་ཞེས་བྱའི་བསྟན་ཆོས། སྤྱན་སྔ་རིན་པོ་ཆེ་ཕག་མོ་གྲུ་པས་རིན་པོ་ཆེ་ཡེ་ཤེས་ལ་གདམས་པ་རྫོགས་སོ།། །། ༤༨༽ ༄། །སྤྲིངས་ཡིག་ཕན་བདེའི་འབྱུང་གནས་སློབ་དཔོན་སྤྲུལ་སྐུ་ལ་གདམས་པ།། ཨོཾ་སྭསྟི། བླ་མ་རིན་པོ་ཆེ་སྤྱན་སྔ་བ། སྒོམ་པ་ཤག་རིན་དང་ཡབ་སྲས་གཉིས་ཀྱིས། རྡོ་རྗེ་འཆང་དང་འདྲ་བའི་རྣལ་འབྱོར་གྱི་དབང་ཕྱུག་སྤྲུལ་སྐུ་རིན་པོ་ཆེ་དང༌། ཡུམ་དང༌། ཇོ་སྲས་རྣམ་གཉིས་དང་བཅས་པའི་སྤྱན་སྔར་ཞུ་བ། སློབ་དཔོན་སངས་རྒྱས་ཚུར་བྱོན་བྱ་བའི་བང་ཆེན་གཉིས་པོ་བྱུང་བའི་ངོས་ནས། སློབ་དཔོན་པ་སྐུ་ན་བྱོན་པ་དང༌། དེར་ཡང་བུ་སློབ་རྣམས་ཚོགས་ནས་འདུག་པ་དང༌། རྒྱུ་མཚན་དུ་མའི་ངོས་ནས། སློབ་དཔོན་ཕར་འབྱོན་པར་དགོངས་ནས་འདུག་ན་ཡང༌། དེར་སྐུ་ཁམས་བཟང་ནས་འདུག་ཟེར་བ་དང༌། ཇོ་སྲས་རྣམ་གཉིས་ཡུམ་དང་བཅས་པ་བུ་སློབ་མོས་གུས་ཅན་རྣམས་ཡོད་པས་ཞག་གཅིག་མི་འཁྲེང་བར་འདུག་པ་དང༌། འདི་ན་ཡང་བླ་མ་རིན་པོ་ཆེ་ལ་འཁོར་དགེ་འདུན་ཁྲི་ཕྲག་མང་པོ་ཡོད་ཀྱང༌། སློབ་དཔོན་སངས་རྒྱས་སྐུ་དང་གྲིབ་མ་བཞིན་དུ་མ་བྲལ་བར་དགོས་པར་བྱུང༌། སློབ་དཔོན་གྱི་ངོས་ནས་འཕྲིན་ལས་དང་གཞན་དོན་རླབས་ཤིན་ཏུ་ཆེ་བར་ཡོད་པས། ད་ལན་ངེད་ཡབ་སྲས་ཀྱིས་མ་བརྫངས་པ་ལགས། དེ་ལ་ཐུགས་མི་ཆད་པར་ཞུ། ལར་འདུས་བྱས་ཐམས་ཅད་མི་རྟག་ཅིང༌། །རྗེ་འགྲོ་མགོན་སྤྲུལ་སྐུ་རིན་ཆེན་དང༌། །སྲས་སློབ་དཔོན་སངས་རྒྱས་རིན་མགོན་གཉིས། །བརྩེ་དང་མོས་གུས་གདུང་བ་ཡིས། །ཡུན་རིང་པོ་མི་ཐོགས་མཇལ་བར་བྱ། །ཡབ་སྲས་དབུ་སྔས་སྤྲད་ནས་ཀྱང༌། །ཟབ་མོ་ཆོས་ཀྱི་གླེང་ལངས་ཀྱིས། །ཐུགས་དཔལ་གྱི་བེའུ་ཚིམ་པར་བྱ། །ཞག་གཅིག་མ་མཇལ་བར་དུ་ཡང༌། །ཐུགས་སྤྲོས་མེད་ནམ་མཁའ་ལྟ་བུ་ལ། །རྟག་ཏུ་མཉམ་པར་འཇོག་པར་ཞུ། །ཀུན་རྫོབ་བྱང་སེམས་རིན་ཆེན་དང༌། །དབྱེ་བ་མེད་པའི་ངོ་བོ་ཡིས། །བུ་དང་སློབ་མ་མ་ལུས་པ། །བྱང་ཆུབ་མཆོག་ལ་འགོད་པར་ཞུ། །ཡོན་ཏན་རྒྱ་མཚོ་ཁྱེད་ཉིད་ལ། །དམ་ཆོས་སོ་མ་མི་དགོས་ཀྱང༌། །བདག་གིས་ཁྱེད་ལ་གདམས་པ་ཡི། །ལྔ་ལྡན་དམ་ཆོས་རིན་ཆེན་དང༌། །ཟབ་མོ་བཅུ་ཆོས་སུམ་ཆོས་ཀྱིས། །རྟག་ཏུ་ཉམས་སུ་ལེན་པར་ཞུ། །སྲས་སློབ་དཔོན་སངས་རྒྱས་དབུ་མཛད་པའི། །བུ་དང་སློབ་མ་མ་ལུས་རྣམས། །མདང་རྨི་ལམ་ཐུན་ཅིག་རྨིས་པ་ལྟར། །འདུས་བྱས་ཐམས་ཅད་དེ་དང་འདྲ། །ལར་འཁོར་དང་མྱ་ངན་འདས་པ་ཀུན། །སྟོང་པ་ནམ་མཁའ་ལྟ་བུ་ལགས། །གཟུང་དང་འཛིན་པའི་ངོ་བོ་རྣམས། །ཟུང་འཇུག་ལྷ་དང་ལྷ་མོ་ལགས། །ཐམས་ཅད་ནམ་མཁའ་ལྟ་བུ་ཡི། །རང་བཞིན་དེ་ལས་འདའ་བ་མེད། །འོན་ཀྱང་འདུས་བྱས་དགེ་བ་རྣམས། །རྒྱུན་མི་འཆད་པར་སྤྱོད་པར་མཛོད། །དག་པ་ཆོས་སྐུའི་རྣལ་འབྱོར་པ། །བློ་གྲོས་དྲི་མེད་ནམ་མཁའ་འདྲ། །ཆོས་སྤྱི་དང་རང་གི་མཚན་ཉིད་ལ། །རྨོངས་པ་མི་མངའ་ཤེས་རབ་ཅན། །བདག་ཉིད་ཆེན་པོ་ཁྱེད་ལ་སྤྲིངས། །བདག་དང་ཁྱེད་གཉིས་མཇལ་བར་ཡང༌། །གདན་ས་རིན་ཆེན་ཕག་མོ་གྲུར། །དུས་བཏབ་མྱུར་དུ་མཇལ་བར་ཞུ། །ཡིག་རྟེན་ཆབ་ཚྭ་ཞོ་གང་མཆིས། །དགེ་བ་དྲི་མེད་ཟླ་འདྲ་འདིས། །འགྲོ་ཀུན་བྱང་ཆུབ་ཐོབ་པར་ཤོག། །།

༤༩༽ ༄། །དྲི་མ་མེད་པའི་ཕྲེང་བ་ཉེ་གནས་སྟོན་སེང་ལ་གདམས་པ།། ཨོཾ་སྭསྟི། རྣམ་དག་ནམ་མཁའི་རང་བཞིན་འོད་གསལ་བས། །དུས་གསུམ་མཁྱེན་པ་ཉི་མའི་དཀྱིལ་འཁོར་ཤར། །འཆལ་བའི་ལོག་རྟོག་མུན་པ་འཇོམས་མཛད་པ། །མགོན་པོ་འབྲི་གུང་པ་ལ་སྐྱབས་སུ་མཆི། །སྐྱོབས་ཤིག་སྐྱོབས་ཤིག་སྐྱོབས་པ་ཆོས་ཀྱི་རྗེ། །གང་གིས་མཐོང་ཐོས་དྲན་པར་གྱུར་པས་ཀྱང༌། །འཁོར་བའི་ཉེས་ཚོགས་རྩད་ནས་འཇོམས་མཛད་ཅིང༌། །ཡོན་ཏན་རྒྱལ་བའི་ས་ལ་འགོད་པར་མཛད། །སྙིགས་མའི་དུས་འདིར་སྐྱེས་བུ་དམ་པ་ཁྱེད། །ཚེ་འདིར་འདོད་ཡོན་ཐུབ་པ་རྣམས་ཀྱིས་སྤངས། །དྲང་སྲོང་མཆོག་རྣམས་དགོན་པ་རྣམས་ལ་དགྱེས། །ཡུན་ཐུང་ཚེ་ལ་ལོང་མེད་མྱུར་དུ་འཆི། །རྒྱལ་བ་རིན་ཆེན་དེ་ཡི་རྗེས་སུ་འབྲོངས། །བདག་ཉིད་ཆེན་པོ་དེ་ཡི་མཛད་པ་ནི། །ཆགས་སྡང་དུག་གསུམ་གཏན་ནས་མི་བཞེད་ཅིང༌། །སེམས་གསུམ་རྒྱལ་བའི་འབྱུང་གནས་སྒྲུབ་ལ་མཁས། །དེ་ཡི་ཡན་ལག་དགེ་བཅུ་བསྒྲུབ་ལ་གདམས། །འདོད་ལ་ཆགས་པས་འཁོར་བ་འཛིན་པར་བྱེད། །འདོད་པ་སྤངས་པས་བྱང་ཆུབ་རྣམ་གསུམ་འཐོབ། །ཤ་ཆང་རོ་དང་དུས་མིན་ཁ་ཟས་སྤང༌། །སྔགས་སྤྱོད་ཡིན་ཞེས་ཤ་ཆང་ཚོགས་འཁོར་དང༌། །ལོག་སྤྱོད་ཆོས་ལས་གཞན་པ་དུ་མ་སྤང༌། །སྟོན་པའི་གསུང་ལ་སྒྲོ་བསྐུར་མ་འདེབས་མཛོད། །ཚེ་འདིར་ལྟོ་གོས་ཇི་ལྟར་བྱས་ཀྱང་ཕྱིད། །གཏན་གྱིས་སོ་ནམ་འཆོར་ས་འདི་ན་གདའ། །སྡོམ་པ་འབྱུང་དང་མངོན་པར་འབྱུང་བའི་རྒྱུད། །དུས་ཀྱི་འཁོར་ལོ་ལ་སོགས་རྒྱུད་རྣམས་སུ། །སྔགས་ལྟར་སྤྱོད་པ་ཤ་ཆང་སྤང་བར་གསུངས། །མདོ་སྡེ་འདུལ་བ་མངོན་པ་རྣམ་གསུམ་ནི། །ད་ནས་བྱང་ཆུབ་བར་གྱི་ལམ་ཡིན་པས། །མ་གཡེངས་གསུང་རབས་རྣམས་ལ་གཟིགས་རྟོག་མཛོད། །བཏང་སྙོམས་མ་མཛད་སྒྲུབ་པ་ཚུལ་བཞིན་གྱིས། །འཇིག་རྟེན་མགོན་པོ་བླ་མ་དམ་པ་དེའི། །ཕྱག་བཞེས་གཡོན་པ་ཀུན་སྤྱོད་ཉམས་སུ་ལོངས། །དེ་ཡང་ས་བཅད་དམིགས་ནི་རྣམ་གསུམ་སྟེ། །ཐོ་རེངས་དུས་ཀྱི་བྱང་སེམས་བསྒྲུབ་པ་དང༌། །དེ་ལས་སྐྱེས་པའི་རང་ལྷ་སྒོམ་པ་ནི། །ཀུན་སྤྱོད་དེ་ཡི་སྔོན་འགྲོ་ཉིད་དུ་བཞེད།

།དངོས་གཞི་རྣམ་འགྱུར་གསུམ་དང་མ་བྲལ་བར། །རྟག་ཏུ་གང་སྤྱོད་ཤེས་རབ་ཕྱོགས་སྔོན་སྤྱད། །སྤྱོད་པ་དེ་ཡི་དངོས་གཞི་འདི་ཡིན་ནོ། །རྗེས་ཀྱི་སྤྱོད་པ་བསྒྲུབ་པའི་བྱ་བ་ནི། །ཉིན་སྤྱོད་མ་ལུས་ཀད་ཀྱིས་འདས་པའི་ཚེ། །སྒོ་བཅད་སྟན་གྱི་སྟེང་དུ་རབ་འདུག་སྟེ། །དེ་ཡི་ཉིན་པར་ཉེས་ལྟུང་གང་བྱུང་གིས། །གཙོ་བོ་བྱས་ནས་རང་གཞན་ཐམས་ཅད་ཀྱི། །སྡིག་ལྟུང་བཤགས་པའི་སྤྱི་བཤགས་ལན་གསུམ་བྱ། །དེ་ལྟར་མ་བྱས་ཉེས་པ་གང་བྱུང་ཡང༌། །རྨི་ལམ་འོད་གསལ་མི་ཟིན་ཉེས་དམིགས་དང༌། །མཚན་མོ་ལྷ་ཡིས་མི་སྲུང་སྤོང་བ་དང༌། །བདུད་ཀྱི་ཚོགས་རྣམས་གླགས་རྙེད་བར་ཆད་བྱེད། །ཆགས་པའི་སྟོབས་རྒྱས་རྨི་ལམ་བྱང་སེམས་ཉམས། །སྡང་བའི་སྟོབས་འཕེལ་རྨི་ལམ་གསོད་གཅོད་རྨི། །གཏི་མུག་སྟོབས་ཀྱིས་རྨོངས་པའི་དབང་དུ་འགྱུར། །དེ་ནི་རྗེས་ཀྱི་ཆོས་སུ་བསྟན་པའོ། །ལར་ན་ཏིང་འཛིན་བསམ་པ་མ་དག་ན། །ལུས་ངག་ཡིད་གསུམ་བྱ་བྱེད་སྤྱོད་པ་རྣམས། །ཇི་ལྟར་སྤྱད་ཀྱང་འཁོར་བའི་ཁོལ་པོ་ཡིན། །ཉིན་མཚན་དུས་དྲུག་ཐམས་ཅད་དུ། །བྱང་ཆུབ་སེམས་གཉིས་དབྱེར་མེད་པ། །ཉམས་ལེན་ནང་དུ་ཏིང་འཛིན་བསྒོམ། །མགོན་པོ་བླ་མ་དམ་པའི་ཐུགས། །བྱང་ཆུབ་སེམས་གཉིས་དབྱེར་མེད་པས། །ཤེས་བྱའི་སྒྲིབ་པ་སྤངས་པ་ཡིན། །འཁོར་བ་སྤོང་བའི་གཉེན་པོ་ཡིན། །མྱ་ངན་འདས་པའི་བདེ་གནས་ཡིན། །ཉམས་དང་མྱོང་བ་མ་ལུས་པ། །སྤོང་བར་བྱེད་པའི་ཕྱགས་མ་ཡིན། །སྟོབས་དང་མི་འཇིགས་མ་འདྲེས་ཆོས། །རྫོགས་པར་བྱེད་པའི་རྩ་བ་ཡིན། །སེམས་ཀྱི་རྒྱལ་པོ་རྣམ་གསུམ་དང༌། །སྐད་ཅིག་ཙམ་ཡང་མ་བྲལ་དང༌། །ལྷ་དང་བཅས་པའི་འཇིག་རྟེན་གྱི། །སྐྱབས་སུ་འགྱུར་རོ་དམ་པ་ཁྱེད། །ཅི་བྱེད་འཇིག་རྟེན་བསམ་པ་རྣམས། །ཐོངས་དང་འཇིག་རྟེན་ཐམས་ཅད་ཀྱི། །སྐྱབས་སུ་འགྱུར་རོ་དམ་པ་ཁྱེད། །ལཽག་སྤྱོད་ཆོས་ལྟར་སྟོན་བྱེད་ཅིང༌། །གཞན་མགོ་མ་བསྐོར་དམ་པ་ཁྱེད། །འགྲོ་བའི་སྐྱབས་ཉིད་རང་ཡིན་པས། །དྲི་མེད་ཚུལ་ཁྲིམས་རིན་ཆེན་དང༌། །སྨོན་འཇུག་དོན་དམ་རྣམ་གསུམ་གྱིས། །གཞན་སྨིན་པར་གྱིས་དང་དམ་པ་ཁྱེད། །ལར་ཅིས་ཀྱང་མི་ཕན་སྐྱེས་བུ་རྣམས། །འཁོར་བ་སྡུག་བསྔལ་རྒྱ་མཚོ་འདི། །སྟེས་དབང་རང་དགར་མི་ལྡོག་ཅིང༌། །རང་ལ་སྐྱབས་དང་མགོན་མེད་པས། །རང་སེམས་རིན་ཆེན་དྲི་མེད་འདི། །ཉམས་དང་མྱོང་བས་གོམས་པར་བྱ། །བྱང་ཆུབ་སེམས་ཀྱིས་དབང་བྱས་ནས། །སྐྱབས་ཀྱི་དམ་པ་དེ་ཉིད་ཡིན། །གཞུང་དང་གདམས་ངག་འདི་ཟབ་ཅེས། །ཚིག་དང་ཡི་གེ་མང་པོ་ལ། །སྐྱབས་གནས་བཙལ་ན་བསླུ་ནས་མཆི། །ཟབ་པའི་སྒྲུབ་ཐབས་དུ་མ་རྣམས། །ཁྱི་སྔགས་རྒལ་སྔགས་མང་པོ་རྣམས། །འཁར་སེལ་ཞིང་སེལ་མ་ལུས་པ། །འཆིང་བུའི་ཕུང་པོ་འདྲ་བ་རྣམས། །ཉམས་སུ་བླངས་ན་བསླུ་ནས་མཆི། །སྤོངས་དང་འཁོར་བས་དགོས་པ་མེད། །ད་ནས་བྱང་ཆུབ་བར་གྱི་ཆོས། །འཁོར་འདས་བདེ་སྐྱིད་མ་ལུས་རྣམས། །ཐོབ་པར་འདོད་ན་ལྔ་ལྡན་བསྒོམ། །ཉམས་ལེན་དུས་ལ་བབ་པའི་ཚེ། །བཅུ་གསུམ་ཆོས་ལ་ནན་ཏན་མཛོད། །གྲགས་དང་གཞན་ཕན་འབྱུང་འདོད་ན། །རྟགས་དང་རྫུ་འཕྲུལ་དུ་མ་ཡིས། །འགྲོ་བ་སྨིན་པར་བྱེད་འདོད་ན། །དམ་ཆོས་དཔལ་གྱི་ཆོས་དྲུག་བསྒོམ། །ཚེ་དང་དབང་ཕྱུག་བསོད་ནམས་རྣམས། །རྒྱས་པས་འགྲོ་རྣམས་འདུལ་འདོད་དང༌། །གྲགས་དང་སྙན་པས་ས་སྟེང་འདིར། །རྒྱས་པར་བྱེད་ཅིང་འགྲོ་བ་རྣམས། །འདུལ་བར་འདོད་ན་བདེ་གནས་སུ། །དབང་གི་རྒྱལ་པོ་བསྒོམ་པར་བྱ། །བདུད་དང་བདུད་ཀྱི་དཀྱིལ་འཁོར་རྣམས། །འདུལ་ཞིང་སྐྲག་པར་འདོད་གྱུར་ན། །འཁོར་ལོ་བཞི་ཡི་དབུ་མ་རུ། །ཐིག་ལེ་དཀར་དམར་ཁ་སྦྱར་བསྒོམ། །ནོར་བུ་རིན་ཆེན་ལྟ་བུ་ཡི། །རྟོགས་ལྡན་སྤྲུལ་སྐུའི་མན་ངག་ལ། །ངེས་པའི་ཤེས་པ་མ་སྐྱེས་པར། །རྒྱལ་བུ་རང་ཚང་དུ་ཉལ་བའམ། །མཁས་བཙུན་ར་སྙིང་འཚོལ་བའམ། །གདམས་ཆུང་ཡིག་འཁྱམ་གྱི་སློབ་དཔོན་ལ། །མན་ངག་ར་ཚང་བཙལ་གྱུར་ཀྱང༌། །བླ་མ་གོང་མའི་བྱིན་རླབས་ཉམས། །དྲག་པོ་གསུམ་འདུལ་གྱི་རང་ཉིད་བཏུལ། །བུ་ལོག་པའི་སློབ་དཔོན་མ་འཚོལ་མཛོད། །ལོག་སྤྱོད་ཁུངས་སུ་འགྲོ་ཉེན་གདའ། །ཀྭ་ཡེ་ཉེ་གནས་སྟོན་སེང་བ། །སང་ཉི་མ་ཤར་ཕྱོགས་སུ་འགྲོ་ཙམ་ན། །ཟ་འདོད་འབོག་ཆོལ་གྱི་བསམ་པ་ཡིས།

།ཤ་ཆང་གི་ཚོགས་འཁོར་མི་མཛད་ཞུ། །དེས་འགྲོ་མགོན་གྱི་བསྟན་པ་འཇིག་པར་བྱེད། །བྱིན་རླབས་དབང་སྐུར་དུ་མ་ཡིས། །ཟོང་ཕྲན་གྱི་ཀ་ཆ་མ་འཚོལ་མཛོད། །ངུ་འབོད་ཀྱི་དམྱལ་བ་འདི་ཡ་རེ་ང༌། །འཇིག་རྟེན་མགོན་པོ་བླ་མ་དེས། །འཁོར་བ་ཐོག་མ་མེད་པ་ནས། །ཤི་རྒྱུ་གསོས་ཤིང་རུལ་རྒྱུ་བསྐམས། །དབུགས་ཅུང་ཟད་འགུལ་བར་བྱས་ཙམ་ན། །ཕན་པའི་ལན་དུ་གནོད་པ་བསྐྱལ། །ཤ་ཆང་ཚོགས་འཁོར་ལོག་སྤྱོད་ཀྱིས། །གོང་མའི་རྣམ་ཐར་སུན་འདོན་པ། །ཐུབ་པ་ཆེན་པོ་བླ་མ་དེས། །གནོད་པ་བྱས་པ་ཅི་ཞིག་ཡོད། །སྡིག་པའི་བུ་ལྟར་མ་མཛོད་ཅིག །སྡིག་གྲོགས་དུག་གསུམ་འཕེལ་བའི་གཞི། །དམ་པ་རྣམས་ཀྱི་ཐུགས་ཀྱིས་བས། །སྙན་པའི་ཆུ་རྒྱུན་གཅོད་པར་བྱེད། །ལོག་སྤྱོད་འཁོར་བའི་འདམ་འདི་ལས། །རྒྱལ་བར་མཛོད་དང་སྐྱེས་བུ་ཁྱེད། །ཕ་སྐྱབས་སུ་མཆིའོ་རིན་པོ་ཆེ། །ས་སྟེང་འཛམ་བུའི་གླིང་འདི་ཡི། །རབ་སྡུག་དགའ་བའི་ཡུལ་རྣམས་ཀུན། །མ་ལུས་ཆར་དུ་བབ་གྱུར་ཀྱང༌། །པད་མ་འདམ་གྱིས་མ་གོས་ལྟར། །མཉམ་མེད་བླ་མ་རིན་ཆེན་གྱི། །རྗེས་སུ་འབྲོངས་དང་བརྟུལ་ཞུགས་ཅན། །དྲི་མེད་བརྒྱུད་པ་རིན་ཆེན་གྱི། །བསྟན་པའི་རུ་དར་འཛུགས་པར་ཞུ། །ཐོས་བསམ་སྒོམ་ལས་བྱུང་བ་ཡི། །ཤེས་རབ་མཆོག་གིས་རྣམ་པར་རྒྱལ། །དམ་ཚིག་མུ་ཏིག་བརྒྱུས་པ་འདྲ། །རྒྱུད་སྡོམ་པ་གསུམ་གྱིས་མཛེས་པར་བྱོས། །རྣལ་འབྱོར་དབང་ཕྱུག་སྟོན་སེང་ལ། །སྙིང་གི་ཁ་ཏ་བྱས་པ་ཡིན། །ཆོས་དང་ཆོས་མ་ཡིན་པ་འབྱེད་པར་བྱེད་པ་དྲི་མ་མེད་པའི་ཕྲེང་བ་ཞེས་བྱ་བ། རིན་པོ་ཆེ་སྤྱན་སྔ་བས་ཉེ་གནས་སྟོན་སེང་ལ་གདམས་པ།། །། 

༥༠༽ ༄། །ཁྲབ་བརྒྱ་ཕུལ་བའི་ཡོན་བདག་ལ་གདམས་པ།། ཨོཾ་སྭསྟི། དཔལ་གྱི་དཔལ་མཆོག་འགྲོ་བ་ཀུན་གྱི་དཔལ། །འཇིག་རྟེན་མགོན་པོ་ཆོས་རྗེ་རིན་ཆེན་དང༌། །དཔལ་ལྡན་ཕག་མོ་གྲུ་པ་ཡབ་སྲས་ལ། །གུས་པས་ཕྱག་འཚལ་ཉེ་བར་སྐྱབས་སུ་མཆི། །བྱང་ཆུབ་སྙིང་པོ་དཔལ་གྱི་གདན་ས་ནས། །འོག་མིན་གཉིས་པ་དཔལ་གྱི་འབྲི་གུང་དུ། །ཉིད་ཀྱི་འབངས་སུ་གྱུར་པ་དཔོན་གཡོག་འགའ། །རྣམ་དག་ས་ཡི་ཕྱོགས་འདིར་མཇལ་དུ་འོངས། །ལྷར་བཅས་འགྲོ་བ་མ་ལུས་ཐམས་ཅད་ཀྱི། །དཔལ་འབྱོར་ཡོན་ཏན་ཀུན་གྱི་གཞིར་གྱུར་པ། །བདེ་སྐྱིད་འབྱུང་གནས་སྐུ་གདུང་རིན་པོ་ཆེ། །ཡིད་བཞིན་ནོར་བུ་འདི་དང་མཇལ་དུ་འོངས། །དགའ་ལྡན་གནས་སུ་རྗེ་བཙུན་མི་ཕམ་ལྟར། །འོག་མིན་གཉིས་པ་རྒྱལ་ཚབ་རིན་པོ་ཆེ། །དཔལ་ལྡན་བླ་མའི་སྐུ་ཁམས་ཞུ་བའི་ཕྱིར། །སྐྱབས་ཀྱི་དམ་པ་འདི་དང་མཇལ་དུ་འོངས། །འཇིག་རྟེན་མགོན་པོ་བླ་མའི་སྤྱན་སྔ་དེར། །ཐུགས་ལས་སྐྱེས་པའི་སྐལ་ལྡན་བསགས་པ་ཅན། །ཆོས་དང་ཟང་ཟིང་སྟབས་སུ་ལོངས་སྤྱོད་པའི། །ཆོས་རྗེའི་ཉེ་གནས་རྣམས་དང་མཉམ་དུ་འོངས། །འཛམ་གླིང་དད་འདུས་རྒྱལ་སྲས་འཕགས་པའི་ཚོགས། །མཉེས་པ་གསུམ་གྱིས་རྟག་ཏུ་མཉེས་གྱུར་ཅིང༌། །མཁན་སློབ་དགེ་བའི་བཤེས་ཀྱིས་དབུ་མཛད་པའི། །འདུས་པ་རྒྱ་མཚོའི་ཚོགས་དང་མཇལ་དུ་འོངས། །མ་ལྟར་བྱམས་ཤིང་སྲིང་ལྟར་གདུང་བ་ཡི། །བུ་གཅེས་བཞིན་དུ་བླ་མ་དགེ་འདུན་རྣམས། །སྐྱོ་དུབ་མེད་པར་རྟག་ཏུ་བསྐྱངས་གྱུར་པ། །དྲུག་ཚ་བན་དེ་འདི་དང་མཇལ་དུ་འོངས། །མཉམ་མེད་འགྲོ་བའི་བླ་མ་ཡབ་སྲས་ཀྱི། །མཚུངས་པ་མེད་པའི་སྐུ་ལ་བལྟ་བ་དང༌། །ཞབས་ལ་བཏུད་པའི་ཕྱག་དང་བསྟོད་པ་དང༌། །ཀུན་ཏུ་བཟང་པོའི་མཆོད་པས་མཆོད་དུ་འོངས། །རབ་འབྱམས་འཇིག་རྟེན་ཁམས་རྣམས་ཐམས་ཅད་ན། །བདག་པོས་བཟུང་མེད་དངོས་སུ་བཤམས་པ་དང༌། །རང་ལུས་རིན་ཆེན་ལྟོས་མེད་འབུལ་བའི་ཕྱིར། །མཆོད་པ་རྣམས་པ་བདུན་དག་འབུལ་དུ་འོངས། །ཁྲབ་བརྒྱ་འབུལ་གྱི་དུས་སུའོ།། །།

༥༡༽ ༄། །བྱིན་རླབས་མཆོག་ལས་འཁྲུངས་པའི་སྐྱེས་རིན་ཆེན་དཔལ་འབར་ལ་གདམས་པ།། ཨོཾ་སྭསྟི། འགྲོ་བའི་མགོན་པོ་རིན་ཆེན་དང༌། །བཀའ་བརྒྱུད་གོང་མ་ཐམས་ཅད་ཀྱི། །བྱིན་རླབས་མཆོག་གི་སྟོབས་ལས་འཁྲུངས། །ཐོས་བསམ་སྒོམ་ལས་བྱུང་པ་ཡི། །ཤེས་རབ་མཆོག་གིས་རྣམ་པར་རྒྱལ། །དྲི་མེད་ཚུལ་ཁྲིམས་རིན་ཆེན་དང༌། །སྨོན་འཇུག་དོན་དམ་རྣམ་གསུམ་གྱིས། །འགྲོ་རྣམས་སྨིན་པར་མཛད་པའི་དཔལ། །འགྲོ་མགོན་ཕག་མོ་གྲུ་པ་དང༌། །འཇིག་རྟེན་མགོན་པོ་རིན་ཆེན་གྱི། །བྱིན་རླབས་མཆོག་ལས་འཁྲུངས་པའི་རིགས། །དོན་དང་མཚན་དུ་མཐུན་པ་ཡི། །སྐྱེས་ཆེན་རིན་ཆེན་དཔལ་འབར་ལ། །ཞུ་ཡིག་རྒྱང་ནས་འབུལ་བའི་དོན། །ཁྱེད་ཀྱིས་མི་མཆོག་རིན་པོ་ཆེ། །ཉིད་ཀྱི་དབོན་པོ་བརྫངས་པ་དང༌། །ཡུལ་གྲུ་རི་བའི་རྟ་མཆོག་དང༌། །ཕུན་སུམ་ཚོགས་པའི་དགེ་འདུན་ལ། །ཆབ་ཚ་མང་སྐོལ་བསྐུར་བ་རྣམས། །བདག་གི་ཕྱག་ཏུ་ལེགས་པར་ཐིངས། །ཐུགས་ལ་བཏགས་ཤིང་ཕྱག་བྱད་བཟང༌། །ཡི་གེ་མི་འཁྱམ་པ་ཡི་རྟེན། །ཁ་ཆེ་གུར་གུམ་ཚོས་བྱས་པའི། །འཛའ་མ་ལེ་ཡི་སྐུ་ཕྱམ་ཅིག །བསྐུར་ནས་མཆིས་པས་མནབས་པར་ཞུ། །དགེ་བ་དྲི་མེད་ཟླ་འདྲ་འདིས། །མ་རྣམས་བྱང་ཆུབ་ཐོབ་པར་ཤོག །། ༥༢༽ ༄། །དཔོན་ཆེན་པོ་འབུམ་པ་ལ་གདམས་པ།། ཨོཾ་སྭ་སྟི། རིན་པོ་ཆེ་ཕག་མོ་གྲུ་པས། དཔོན་ཆེན་འབུམ་པ་ལ་ཞུ་བའི་དོན། ངེད་ཀྱི་དཔོན་བླ་མ་སྐྱབས། །ངེད་རང་ཡོན་མཆོད་ཐམས་ཅད་ཀྱི་མིག་གམ་སྙིང་དང་འདྲ་བར་གཅེས་པར་བཞུགས་པ་དེ་གྲོངས་ནས་འདུག་པ་ཤིན་ཏུ་མ་ལེགས། འོན་ཀྱང་འདུས་བྱས་སྤྱིའི་མཚན་ཉིད་ལགས་པས་ཐུགས་ངལ་མི་མཛད་པར་ཞུ། དཔོན་ཆེན་པོ་ཉིད་རྗེ་རིན་པོ་ཆེ་ལ་གསོལ་བ་འདེབས་པ་དང༌། སྔོན་རྗེ་རིན་པོ་ཆེས་ཇི་ལྟར་བཏབ་པའི་ཕྱག་རྒྱ་ཆེན་པོ་བསྒོམ་པ་དང༌། ཁྱེད་རྒྱལ་པོ་ལྟ་བུའི་བདག་ཉིད་ལགས་པས་བསོད་ནམས་ཀྱི་ཚོགས་སྔ་མ་བཞིན་དུ་རྒྱུན་མི་ཆད་པར་གསོག་པ་དང༌། མཛད་པ་ཐམས་ཅད་ཆོས་དང་མཐུན་པ་འབའ་ཞིག་ཏུ་བསྒྲུབ་པར་ཞུ་བ་དང༌།

སྤྱིར་འདུས་བྱས་ཐམས་ཅད་མི་རྟག ངེད་རང་ཡོན་མཆོད་ཐམས་ཅད་ཀྱང་འཆི་བའི་ཆོས་ཅན་ལས་སྤུའི་རྩེ་མོ་ཙམ་ཡང་མ་འདས་པ་ལགས་པས། འཇིག་རྟེན་འདིའི་རྒྱལ་པོ་ལྟ་བུའི་འཁོར་དང་འབངས་ཕྱོགས་རིགས་ཐམས་ཅད་ལ་ཡང་ཐུགས་མ་ཆགས་པར། མཛད་པ་དང་སྤྱོད་པ་ཐམས་ཅད་ཆོས་བཞིན་དུ་མཛད་པ་དང༌། སེམས་བསྐྱེད་དང་བསྔོ་བ་དང་མ་བྲལ་བར་མཛད་པ་དང༌། སྐྱིད་སྡུག་མཐོ་དམན་ཅི་བྱུང་ཡང༌། རྗེ་རིན་པོ་ཆེ་དྲན་པར་མཛད་པ་འབའ་ཞིག་ལ་མཉམ་པར་འཇོག་པར་ཞུ། ད་ལན་ཡང་དཔོན་བླ་མ་སྐྱབས་ཀྱི་བསྔོ་བ་ཞུ་བ་ལ་འབུལ་བ་རྒྱ་ཆེན་པོ་བསྐུར་བ་ཐུགས་ལ་བཏགས། ཡིག་རྟེན་བེར་ཅིག་བསྐུར་ནས་མཆིས་དཔོན་འབུམ་པ་ལ་སྤྲིངས་པའོ།། །། ༥༣༽ ༄། །སྒོམ་ཆེན་དབང་ཕྱུག་སེང་གེ་ལ་གདམས་པ།། ཨོཾ་སྭསྟི། འགྲོ་བའི་མགོན་པོ་བླ་མ་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི། །འཁོར་བ་སྡུག་བསྔལ་རྒྱ་མཚོ་འདི། །གཟུང་དང་འཛིན་པས་རབ་ཏུ་བསྐྱེད། །ཆགས་པར་འཛིན་པས་ཡི་དྭགས་སྐྱེད། །སྡང་བར་འཛིན་པས་དམྱལ་བ་བསྐྱེད། །རྨོངས་པར་འཛིན་པས་དུད་འགྲོ་བསྐྱེད། །མ་ཆགས་མི་སྡང་མ་རྨོངས་པ། །གཟུང་འཛིན་གཉིས་དང་བྲལ་བ་ཡི། །སེམས་གདོད་ནས་སྐྱེ་བ་མེད་པ་འདི། །ཀུན་རྫོབ་བྱང་སེམས་རིན་ཆེན་དང༌། །དབྱེ་བ་མེད་པར་ཉམས་སུ་བླང༌། །རྒྱུ་འབྲས་རྟེན་འབྲེལ་ཆོས་རྣམས་ལ། །བརྩི་བལྡབ་རྟག་ཏུ་མཛད་པར་ཞུ། །སེམས་རྣམ་དག་དངུལ་དཀར་མེ་ལོང་ལ། །འཁྲུལ་མེད་ཡེ་ཤེས་མིག་གིས་ནི། །མ་ནོར་གཟིགས་པའི་ཤེས་རབ་ཅན། །སྒོམ་ཆེན་དབང་ཕྱུག་སེང་གེ་ལ། །ཟབ་པའི་དམ་ཆོས་དོན་པོ་འདི། །ཆོས་ཀྱི་འབྲེལ་པར་བསྐུར་བ་ལགས། །དགེ་བ་དྲི་མེད་ཟླ་འདྲ་འདིས། །བྱང་ཆུབ་དམ་པ་ཐོབ་པར་ཤོག །དངུལ་གྱི་རྣ་ཆ་བསྐུར་བ་ཕྱག་ཏུ་ཕྱིན། །ཐུགས་ལ་བཏགས།། །། ༥༤༽ ༄། །ཉམས་སུ་ལེན་པའི་རིམ་པ་དབོན་པོ་ཡོན་ཏན་འབར་ལ་གདམས་པ།། ཨོཾ་སྭསྟི། འགྲོ་བའི་མགོན་པོ་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི། །ཀུན་རྫོབ་བྱང་སེམས་རིན་པོ་ཆེ། །འགྲོ་བའི་དོན་དུ་བསྐྱེད་པ་དང༌། །འཁོར་དང་མྱ་ངན་འདས་པའི་ཆོས། །སེམས་རྣམ་དག་ནམ་མཁའི་ངོ་བོར་སྤྱོད། །རྒྱུ་དང་འབྲས་བུའི་རྟེན་འབྲེལ་ཀུན། །བསླུ་བ་མེད་པར་འབྱུང་བ་འདི། །གཞི་མེད་རྟེན་ཅིང་འབྲེལ་འབྱུང་ལགས། །མི་བསླུ་ཇི་ལྟར་བྱས་པའི་ལས། །ཉམས་སུ་མྱོང་བར་འགྱུར་བ་དེ། །སྒྱུ་མ་ལྟ་བུའི་རྟེན་འབྲེལ་ཡིན། །སྟོང་དང་རྒྱུ་འབྲས་དབྱེར་མེད་པར། །བསླུ་བ་མེད་པར་འབྱུང་བ་འདི། །སངས་རྒྱས་མཐུས་ཀྱང་དགག་མི་སྤྱོད། །རང་གིས་ཉམས་སུ་མྱོང་བར་ངེས། །སྒྲིབ་གསུམ་བྲལ་བའི་སངས་རྒྱས་ཀྱི། །ཞབས་ལ་སེང་ལྡེང་ཚལ་པ་ཟུག

།ཤིན་ཏུ་ཕྲ་བའི་རྣམ་སྨིན་ལ། །འཛེམ་པ་དུས་གསུམ་རྒྱལ་བའི་ཆོས། །ཉོན་མོངས་གསུམ་ལས་སྐྱེས་པ་ཡི། །ལུས་དང་ངག་དང་ཡིད་ཀྱི་ལས། །མངོན་པར་འདུ་ནི་མི་བྱེད་པའི། །གོ་ཆ་ཆེན་པོ་རྟག་ཏུ་བསྒོམ། །མ་ཆགས་མི་སྡང་མ་རྨོངས་པའི། །རིན་ཆེན་སེམས་གསུམ་བསྐྱེད་པ་དང༌། །དེ་ལས་སྐྱེས་པའི་ལས་རྣམ་གསུམ། །མངོན་པར་འདུ་ནི་བྱེད་པ་གཅེས། །འབྲས་བུ་བླ་མེད་བྱང་ཆུབ་འཐོབ། །འདི་བསླུ་བ་མེད་པའི་རྒྱུ་འབྲས་ཡིན། །འཁོར་དང་མྱ་ངན་འདས་པའི་ཆོས། །མ་ལུས་ཇི་སྙེད་ཡོད་པ་ཀུན། །མ་སྐྱེས་སྐྱེ་མེད་སྤྲོས་དང་བྲལ། །སེམས་སྤྲོས་མེད་ནམ་མཁའ་ལྟ་བུ་ལ། །རྟག་ཏུ་མཉམ་པར་འཇོག་པར་གྱིས། །ཆུ་བོ་གཞོལ་ཕྱོགས་སུ་འབབ་པ་འམ། །ཉི་མ་ནུབ་ཕྱོགས་སུ་འགྲོ་བ་ལྟར། །རང་ངང་གིས་འགྲོ་བ་མ་གཏོགས་པ། །འཛིན་པའི་དྲི་མ་བསྒོ་མི་བྱ། །ནམ་མཁའ་སྤྲིན་དང་བྲལ་བའམ། །རྒྱ་མཚོ་རླབས་དང་བྲལ་བ་ལྟར། །ངོ་བོ་ཉིད་ཀྱིས་འགྲོ་བ་དེ། །ངོ་བོ་གཟུང་བ་མེད་པ་དང༌། །འཛིན་པ་མེད་པར་མཉམ་པར་ཞོག །གལ་ཏེ་གཟུང་འཛིན་བྱུང་གྱུར་ན། །ཆུ་ལ་ཆུ་ནི་བཞག་པ་འམ། །མར་ལ་མར་ནི་བཞག་པ་ལྟར། །དབྱེར་མེད་ངོ་བོ་གཅིག་ཏུ་ཞོག །དེ་ལྟར་སྤྱད་ཅིང་ཉམས་བླངས་ན། །གཟུང་འཛིན་ཐབས་ཀྱི་རྒྱལ་པོར་མཆི། །གཟུང་དང་འཛིན་པའི་རང་བཞིན་དང༌། །འཁོར་དང་མྱ་ངན་འདས་པ་ཀུན། །སྐྱེས་པ་སྐྱེ་མེད་ནམ་མཁའ་བཞིན། །མ་སྐྱེས་སྐྱེ་མེད་ནམ་མཁའ་བཞིན། །ངོ་བོ་སྟོང་པ་ཆོས་ཀྱི་སྐུ། །འཕྲིན་ལས་གཟུགས་སྐུ་རྣམ་གཉིས་འདི། །འཁོར་བ་མ་སྟོངས་བར་དུ་འབྱུང༌། །ནམ་མཁའ་མཉམ་པའི་སེམས་ཅན་རྣམས། །བདེ་ཐོབ་སྡུག་བསྔལ་བྲལ་བ་དང༌། །བྱང་ཆུབ་ལམ་མཆོག་འགོད་པར་མཛད། །བྱམས་དང་སྙིང་རྗེ་བྱང་ཆུབ་སེམས། །རྣམ་གསུམ་འགྲོ་བའི་དོན་དུ་བསྒོམ། །ལུས་ངག་ཡིད་གསུམ་སྤྱོད་པ་རྣམས། །རྣམ་པར་དག་པའི་ངོ་བོ་ཡིས། །སྟོན་པས་བཅས་པའི་ཚུལ་ཁྲིམས་ལ། །མིག་དང་སྲོག་བཞིན་བསྲུང་བ་དང༌། །ངར་འཛིན་བདག་འཛིན་མེད་པའི་སེམས། །དེ་ལས་སྐྱེས་པའི་ལུས་ངག་གི། །ལས་རྣམས་མངོན་པར་འདུ་བྱེད་པས། །འཇིག་རྟེན་མགོན་པོ་རིན་ཆེན་གྱི། །གདུལ་བྱ་མང་པོ་སྨིན་པར་གྱིས། །སྐལ་བ་དང་ལྡན་གང་ཟག་ལ། །བྱང་ཆུབ་སེམས་གཉིས་དབྱེར་མེད་པ། །རང་བྱུང་ཕྱག་རྒྱ་ཆེན་པོ་བསྟན། །སྐྱེ་བོའི་ཚོགས་ནི་ཐམས་ཅད་ལ། །བསྙེན་གནས་དགེ་བསྙེན་ཇོ་བོའི་བསྒོམ། །སྟོན་པར་བྱེད་པ་ཤིན་ཏུ་གཅེས། །བཤེས་གཉེན་དགེ་བའི་བཤེས་གཉེན་ནི། །ཆོས་དང་འབྲལ་བ་མེད་པ་ཡི། །གཞན་དོན་མཛད་པའི་རྒྱལ་སྲས་ལ། །བཏང་སྙོམས་སྡོད་པའི་སྐབས་མ་མཆིས། །བརྩོན་འགྲུས་ཆེན་པོ་རྩོམ་པར་གྱིས། །ལར་ཆོས་དང་སེམས་སུ་འདྲེས་པར་བྱ། །ལྟ་བ་རྣམ་དག་ཕྱག་རྒྱ་ཆེ། །སྤྱོད་པ་རྣམ་དག་ཚུལ་ཁྲིམས་ནི། །སྟོན་པས་ཇི་ལྟར་བཅས་པ་ལས། །འདའ་བ་མེད་པར་སྲུང་བ་དང༌། །སྒོམ་པ་རྣམ་དག་འཁོར་འདས་ཀྱི། །ཆོས་རྣམས་མ་ལུས་ཐམས་ཅད་ཀུན། །རྣམ་དག་འོད་གསལ་ཆེན་པོ་ལ། །རྟག་ཏུ་མཉམ་པར་གཞག་པར་བྱ། །ལུས་ངག་ཡིད་གསུམ་སྡོམ་པ་དང༌། །སྨྲ་བ་མང་པོ་སྤང་བར་བྱ། །རིན་ཆེན་གསེར་ལྟར་ལྗི་བ་དང༌། །ལུས་ངག་ཡིད་གསུམ་དོན་མེད་པའི། །འཁྱལ་པ་མང་པོ་སྤང་བར་བྱ། །ལུས་སྦ་དབེན་པར་འདུག་པ་དང༌། །སེམས་སྦ་རྟོག་པ་སྤང་པ་དང༌། །ངག་སྦ་སྨྲ་བ་ཉུང་བར་བྱ། །ད་ནས་བྱང་ཆུབ་མ་ཐོབ་པར། །ཆོས་ཀྱིས་ཉིན་མཚན་འདའ་བ་དང༌། །འགྲོ་བ་དང་བ་འདྲེན་པར་བྱ། །རྒྱུན་དུ་ཐུན་བཞིའི་རྣལ་འབྱོར་ལྟར། །ཉམས་སུ་ལེན་པ་གོང་མའི་ལུགས། །འདི་ལ་ནན་ཏན་ཆེ་བར་བྱ། །ཤཱཀྱའི་དགེ་སློང་གདན་ས་བས། །ཉམས་སུ་བླང་བའི་རིམ་པ་འདི། །དབོན་པོ་ཡོན་ཏན་འབར་ལ་གདམས། །དགེ་བ་དྲི་མེད་ཟླ་འདྲ་འདིས། །བྱང་ཆུབ་དམ་པ་ཐོབ་པར་ཤོག།

།། ༥༥༽ ༄། །དགེ་བསྙེན་རིན་ཆེན་གྲགས་ལ་གདམས་པ།། ཨོཾ་སྭསྟི། རྒྱལ་བའི་མཆོད་རྟེན་དཔལ་གྱི་འབྲི་གུང་ནས། །བླ་མ་རིན་ཆེན་ཕག་མོ་གྲུ་པ་ཡིས། །དགེ་བསྙེན་རིན་ཆེན་གྲགས་པ་ལ་སྤྲིངས་པ་ནི། །ཚེ་འདི་མི་རྟག་གློག་དང་ཆུ་བུར་འདྲ། །འདུས་བྱས་ཐམས་ཅད་རྩྭ་ཁའི་ཟིལ་པ་བཞིན། །འགྱུར་ཞིང་འཇིག་རྟེན་འཆི་བའི་ཆོས་ཅན་ཡིན། །འཁོར་བའི་སྡུག་བསྔལ་མཐའ་མེད་ཤིན་ཏུ་འཇིགས། །འདི་ལས་ཐར་ཕྱིར་དམ་ཆོས་བྱ། །སྲེད་དང་ཞེ་སྡང་གཏི་མུག་སྤང༌། །མ་ཆགས་ཞེ་སྡང་གཏི་མུག་མེད་པའི་ལས། །དགེ་བ་དམ་པ་འདི་ཉིད་སྤྱད་པར་བྱ། །རང་སེམས་གདོད་ནས་སྐྱེ་མེད་ཆོས་ཀྱི་སྐུ། །གཟུང་འཛིན་རྟོག་པའི་སྤྲིན་གྱིས་མ་བསྒྲིབས་པར། །ལྷུན་གྱིས་གྲུབ་པའི་ངོ་བོར་མཉམ་པར་གཞག །སྐབས་སྐབས་དགེ་བ་བྱང་ཆུབ་ཆེན་པོར་བསྔོ།། །། ༥༦༽ ༄། །སྤྱི་དཔོན་རྒྱལ་པོ་དབྱིག་ནེ་བ་ལ་གདམས་པ།། ཨོཾ་སྭསྟི། །འཇིག་རྟེན་མགོན་པོ་རིན་ཆེན་དང༌། །དཔལ་ལྡན་ཕག་མོ་གྲུ་པ་དང༌། །སྐྱོབ་མཛད་ཤཱཀྱའི་རྒྱལ་པོ་ལ། །གུས་པས་ཕྱག་འཚལ་སྐྱབས་སུ་མཆི། །འབྲི་གུང་དཔལ་གྱི་ནགས་ཁྲོད་ནས། །བླ་མ་རིན་ཆེན་གདན་ས་བས། །དཔོན་དབྱིག་ནེ་བ་ལ་སྤྲིངས་པའི་དོན། །ཚེ་ལ་ལོང་མེད་མྱུར་དུ་འཆི། །བསགས་པའི་རྫས་དང་ཡོ་བྱད་དང༌། །གཉེན་འདུན་འཁོར་དང་ལོངས་སྤྱོད་རྣམས། །འཆི་བའི་དུས་ལ་བབ་པ་ན། །མདང་རྨི་ལམ་ཐུན་ཅིག་རྨིས་པ་བཞིན། །རྗེས་སུ་ཕྱིར་ལ་གཞག་གྱུར་ཅིང༌། །འདུས་བྱས་ཐམས་ཅད་དེ་དང་འདྲ། །རྟག་པ་དམ་པའི་ཆོས་ལས་མེད། །འདོད་ཆགས་ཞེ་སྡང་གཏི་མུག་གསུམ། །ལས་དང་བཅས་པ་མི་དགེ་བ། །འཁོར་བ་སྡུག་བསྔལ་འབྱུང་བའི་གཞི། །མ་ཆགས་ཞེ་སྡང་གཏི་མུག་མེད། །ལས་དང་བཅས་པ་སྤྱད་གྱུར་ན། །བྱང་ཆུབ་རྣམ་གསུམ་ཐོབ་པར་འགྱུར། །ཉོན་མོངས་ལས་དང་བཅས་པ་སྤངས། །ཉོན་མོངས་མེད་པའི་སེམས་ཉིད་འདི། །ནམ་མཁའ་ལྟ་བུ་སྟོང་པ་ཡིན། །ནམ་མཁའ་འདུ་བྱེད་ཐམས་ཅད་དང༌། །ཡིད་ལ་བྱེད་པ་ཀུན་དང་བྲལ། །རྟོག་བྲལ་རྟོག་པ་མེད་པ་ཡི། །ངོ་བོ་དེ་ཉིད་བསྒོམ་པར་བྱ། །ཏིང་འཛིན་དེ་དང་ཚུལ་ཁྲིམས་ལ། །རྟག་ཏུ་ཉམས་སུ་ལེན་པར་ཞུ། །ཁྱེད་ཀྱིས་རིན་ཆེན་གསེར་གྱི་འབུམ། །གཟབས་བྲིས་བསམ་གྱིས་མི་ཁྱབ་པ། །རྨད་དུ་བྱུང་བ་བསྐུར་བ་དང༌། །རྟ་བཟང་བསམ་གྱིས་མི་ཁྱབ་པ། །ཆིབས་ལ་བསྐུར་བ་ཐུགས་ལ་བཏགས། །ཡི་གེ་མི་འཁྱམ་པའི་རྟེན། །ཁ་ཆེ་གུར་གུམ་སྲང་གང་དང༌། །ཐེར་མ་སེར་པོ་གཉིས་མཆིས་སོ། །སྤྱི་དཔོན་རྒྱལ་པོ་ལྟ་བུའི་བསོད་ནམས་ཅན་གཤེགས་བཞུད་དཀའ་ཡང༌།

འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ད་རེས་སྤོང་དགོས། དཔལ་ལྡན་ཕག་མོ་གྲུ་པ་དང༌། འཇིག་རྟེན་མགོན་པོ་ཡབ་སྲས་ཀྱི་གདམས་ངག་དམ་པའི་ཆོས་རིན་པོ་ཆེས་འཁོར་བ་སྤོང་བའི་གདམས་ངག་དོན་དུ་གཉེར་བར་བྱ་བའི་ཕྱིར། འབྲི་གུང་གི་གླིང་རིན་པོ་ཆེ་དང༌། ངན་བུ་ཡང་ཁྱེད་དང་མཇལ་སྐྱོ་བས་ལན་ཅིག་ཡར་འབྱོན་པར་ཞུ། འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེད་གྱུར་ཅིག། །། ༥༧༽ ༄། །དཔོན་ཆེན་པོ་རྡོ་རྗེ་རྒྱལ་མཚན་ལ་གདམས་པ།། ཨོཾ་སྭསྟི། འཇིག་རྟེན་མགོན་པོ་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི། །རྒྱལ་པོ་ལྟ་བུའི་དགེ་བའི་བཤེས། །བདག་གི་ཆོས་ལས་སྐྱེས་པའི་བུ། །རྡོ་རྗེ་རྒྱལ་མཚན་ལ་སྤྲིངས་པ། །འདུས་བྱས་ཐམས་ཅད་མི་རྟག་ཅིང༌། །འཁོར་བ་སྡུག་བསྔལ་རྒྱ་མཚོ་ལ། །གཏིང་མཐའ་མེད་པར་གོ་བར་ཟད། །ཕུན་སུམ་ཚོགས་པ་རྣམ་ལྔ་དང༌། །འཁོར་དང་གཉེན་འདུན་ཐམས་ཅད་ལ། །མ་ཆགས་ཆགས་པ་མེད་པར་མཛོད། །བྱམས་དང་སྙིང་རྗེ་བྱང་ཆུབ་སེམས། །རྣམ་གསུམ་རྟག་ཏུ་ཉམས་སུ་ལོངས། །སྟོང་དང་ཤིན་ཏུ་སྟོང་པ་དང༌། །སྟོང་པ་སེམས་ཉིད་ནམ་མཁའ་ལ། །རྟག་ཏུ་མཉམ་པར་འཇོག་པར་ཞུ། །ལུས་ངག་ཡིད་གསུམ་བྱ་བ་རྣམས། །ཉོན་མོངས་གསུམ་དང་མ་འདྲེས་པར། །རྣམ་པར་དག་པར་སྤྱོད་པར་ཞུ། །ཐོ་རེངས་སྔ་དྲོ་ཕྱི་དྲོ་དང༌། །སྲོད་ཀྱི་དུས་ལ་དགེ་སྦྱོར་ལ། །ནན་ཏན་བྱ་ཞིང་བཏང་སྙོམས་སྤང༌། །དུས་ལ་ལོང་ནི་ཡོད་གྱུར་ཀྱང༌། །ཚེ་ལ་ལོང་མེད་གོ་བར་མཛོད། །ཡུལ་དང་སྲིད་དང་ཕྱོགས་རྣམས་ཀུན། །དམ་པའི་ཆོས་ཀྱིས་སྐྱོང་བར་ཞུ། །ལྟ་བ་རྣམ་དག་ཕྱག་རྒྱ་ཆེ། །སྤྱོད་པ་རྣམ་དག་ཚུལ་ཁྲིམས་ནི། །ནན་ཏན་ཆེན་པོ་མཛད་པར་ཞུ། །འཇིག་རྟེན་འདུ་འཛི་གཡེང་བ་ཡིས། །རང་མགོ་བསྐོར་ཞིང་གཞན་རྣམས་བསླུ། །ཕལ་ཆེར་སྐུ་མཚམས་མཛད་པ་དང༌། །ལུས་ངག་ཡིད་གསུམ་སྤྱོད་པ་རྣམས། །ཆོས་དང་མཐུན་པར་སྤྱོད་པར་ཞུ། །གཞན་ལ་ཕན་བདེ་བསྒྲུབ་པ་དེ། །རང་དོན་ཡིན་པར་གོ་བར་མཛོད། །འགྲོ་བ་མཐོ་དམན་ཐམས་ཅད་ལ། །ཕན་པ་བསྒྲུབ་པ་ཤིན་ཏུ་གཅེས། །སྙིང་རྗེ་ཆེན་པོས་འགྲོ་རྣམས་ལ། །ལས་དང་བཅས་པ་བསྒྲུབ་པར་བྱ། །ཐུབ་པ་ཆེན་པོ་བཅོམ་ལྡན་གྱིས། །ང་ཡི་བསྟན་པའི་ངོ་བོ་ནི། །སྙིང་རྗེས་རབ་ཏུ་ཕྱེ་ཞེས་གསུངས། །ངེད་རང་སྤད་ཀྱི་ཉམས་ལེན་གྱིས། །འཕྲལ་གྱི་ཆོས་སྤྱོད་བྱ་བ་ལ། །གསོལ་འདེབས་གཏོར་མ་ཆ་བཅུ་དང༌། །སྤྱི་བཤགས་བསྔོ་བ་ལ་སོགས་པའི། །ལུས་ངག་ཡིད་གསུམ་ཆོས་སྤྱོད་ལ། །བཏང་སྙོམས་མེད་པར་སྤྱོད་པར་ཞུ། །ཕན་པར་སྨྲ་བའི་དམ་ཆོས་འདི། །བུ་གཅིག་རྡོ་རྗེ་རྒྱལ་མཚན་ལ། །གདམས་པའི་དགེ་བའི་རྩ་བ་འདིས། །འགྲོ་རྣམས་བྱང་ཆུབ་ཐོབ་པར་ཤོག

།དཔོན་རྡོ་རྗེ་རྒྱལ་མཚན་གྱི་ཡུམ་དང༌། །དཔོན་ཆོས་རྒྱལ་གཉིས་ལ་ཕྲུག་ཆུང་བྱིན་རླབས་མཛད་པ་གཉིས་བསྐུར་ནས་མཆིས། །རལ་གུ་རེ་མཛད་པར་ཞུ།། །། 

༥༨༽ ༄། །རྗེ་རིན་པོ་ཆེའི་སྲས་ཀྱི་ཐུ་བོ་སློབ་དཔོན་དགོན་གསར་བ་ལ་གདམས་པ།། ཨོཾ་སྭསྟི། འབྲི་གུང་དཔལ་གྱི་ནགས་ཁྲོད་ནས། བླ་མ་རིན་པོ་ཆེས། རྗེ་རིན་པོ་ཆེའི་སྲས་ཀྱི་ཐུ་བོ། རྩོད་པ་དང་བྲལ་བའི་རྣལ་འབྱོར་གྱི་དབང་ཕྱུག་ཆེན་པོ་སློབ་དཔོན་དགོན་གསར་བ་ལ་ཞུ་བ། ཁྱེད་སྐུ་ཁམས་བཟང་ཞིང༌། འཕྲིན་ལས་རྒྱ་ཆེན་པོས་འགྲོ་བ་མང་པོ་སྨིན་པར་མཛད་པར་ཁུམས། དེ་ཤིན་ཏུ་ཐུགས་ལ་བཏགས། ད་རུང་ཡང་རྗེ་རིན་པོ་ཆེའི་བསྟན་པ་རྒྱས་པར་མཛད་པར་ཞུ། འདུས་བྱས་ཐམས་ཅད་མི་རྟག་ཅིང༌། །སྟོན་པའི་བསྟན་པ་རིན་ཆེན་ཀྱང༌། །ནུབ་ཏུ་ཉེ་བའི་དུས་ལ་བབ། །འཇིག་རྟེན་མགོན་པོ་རིན་ཆེན་དང༌། །དཔལ་ལྡན་ཕག་མོ་གྲུ་པ་ཡི། །བྱིན་གྱིས་བརླབས་ལས་གྲུབ་པ་ཡི། །སྐྱེས་ཆེན་མི་ཡི་སེང་གེ་ཁྱེད། །བྱམས་དང་སྙིང་རྗེ་བྱང་སེམས་ཀྱིས། །རང་རྒྱུད་བརླན་ཅིང་གཞན་གྱི་དོན། །མཛད་པའི་བརྩོན་འགྲུས་རྩམ་པ་དང༌། །བྱང་ཆུབ་སེམས་གཉིས་དབྱེར་མེད་པ། །སེམས་ཉིད་གདོད་ནས་མ་སྐྱེས་པ། །རྣམ་དག་ནམ་མཁའ་ལྟ་བུ་ལ། །རྟག་ཏུ་མཉམ་པར་འཇོག་པར་ཞུ། །འཕྲིན་ལས་རྣམ་བཞིས་འགྲོ་བ་རྣམས། །སྔར་བཞིན་སྨིན་པར་མཛད་པར་ཞུ། །དུས་དང་སྐབས་ལ་ནམ་བབ་ཚེ། །ལན་གཅིག་འདིར་ཡང་འབྱོན་པར་ཞུ། །བདག་ཉིད་ཆེན་པོ་ཁྱོད་དང་ནི། །བདག་ཀྱང་ལན་ཅིག་མཇལ་བར་སྤྲོ། །ཟབ་མོ་ཆོས་ཀྱི་གླེང་ལངས་བྱེད། །ཁྱོད་ཀྱིས་དཔོན་ཐུགས་རྗེ་རྒྱལ་མཚན་ཕྱིར་ཐོངས་གསུངས་བཏང་ནས་བདོག ཡིག་རྟེན་ཐེར་མ་སེར་པོ་གཅིག་བསྐུར་ནས་བདོག། བྱང་ཆུབ་དམ་པ་ཐོབ་པར་གྱུར་ཅིག། །། ༥༩༽ ༄། །དཔལ་ལྡན་ཕག་མོ་གྲུའི་དབོན་པོ་རྗེ་བཙུན་བླ་མ་ཡང་ཞིག་ལ་གདམས་པ།། ཨོཾ་སྭསྟི། ཕ་འཇིག་རྟེན་མགོན་པོ་བླ་མའི་སྲས། །མེས་དཔལ་ལྡན་ཕག་མོ་གྲུ་པའི་དབོན། །ཤཱཀྱའི་དགེ་སློང་བདག་གི་གྲོགས། །རྣལ་འབྱོར་དབང་ཕྱུག་ཆེན་པོ་མཆོག །རྗེ་བཙུན་བླ་མ་ཡང་ཞིག་ལ། །བདག་གིས་རྒྱང་ནས་ཞུ་བའི་དོན། །ཏི་སེར་བཞུགས་པའི་དགེ་འདུན་རྣམས། །སྔ་ཕྱི་དུས་གསུམ་ཐམས་ཅད་དུ། །ཁྱེད་ཀྱིས་བསྐྱངས་ཤིང་ཐུགས་ལ་བཏགས། །ད་ཡང་དེ་ལྟར་སྐྱོང་བར་ཞུ། །ངན་བུ་ལ་མེན་སྐྱེར་ཁ་ཞུད་མ་རབ་གཅིག་བསྐུར་བ་ཐུགས་ལ་བཏགས། །ཡིག་རྟེན་ཇ་སྲང་བཅོ་ལྔ་བསྐུར་ནས་མཆིས། །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག

།བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེད་གྱུར་ཅིག། །། ༦༠༽ ༄། །གདན་ས་རིན་པོ་ཆེའི་སློབ་དཔོན་ལ་གདམས་པ།། ཨོཾ་སྭསྟི། སྤྱན་སྔ་ནས། སློབ་དཔོན་པ་ལ་ཞུ་བ། སྐུ་ཁམས་དེའི་ཐུགས་དམ་མཛད་ལུགས་ལ། དང་པོ་ལམ་དུ་གཏང༌། སེམས་བསྐྱེད། ལུས་ཡི་དམ་གྱི་ལྷར་བསྒོམ། ཡི་དམ་གྱི་ལྷར་བསྒོམས་པའི་རང་གི་ལུས་འདི་ཤ་དང་རུས་པ། རྐང་དང་ཆུ་རྒྱུས། རྒྱུ་ལྟོ་ཉལ་ཉིལ་ཙག་ཙོག་ཐམས་ཅད་མེད་པར་ཁྲུ་མ་ཕུས་བཏབ་པ་བཞིན་དུ་གཙང་སངས་ཀྱིས་གྱུར་པར་བསྒོམ། དེ་རྣམས་དམིགས་པའི་སྔོན་འགྲོ་ཡིན། དངོས་གཞི་ལྟེ་བའི་འོག་ཁོང་པའི་ནང་སྤུ་མཚམས་ཀྱི་ཐད་སོར་གཏུམ་མོ་ཡེ་ཤེས་ཀྱི་མེ་བྱ་མོའི་སྒོ་ང་ཙམ་པ་ལྕགས་བསྲེགས་པ་འདྲ་བ་དམར་ཧྲིལ་ལེ་བ་ཞིག་བསྒོམ། རྟག་ཏུ་དེ་བསྒོམ། དེས་བཞེས་པ་འཇུ་བ་དང༌། གསོལ་དང་ལ་སྐྱེད་འོང༌། །གསོལ་དང་ལ་སྐྱེད་བྱུང་པའི་དུས་སུ་སྐུ་ཁམས་གཞན་རྣམས་རང་བཞིན་གྱིས་དྭངས་ནས་འོང༌། ཐུགས་དམ་དམིགས་པ་འདི་ལ་ནན་ཏན་མཛད་པར་ཞུ།། །། ༦༡༽ ༄། །གདན་སར་བཞུགས་པ་རྣམས་ལ་གདམས་པ།། ཨོཾ་སྭསྟི། རྗེ་རིན་པོ་ཆེ་ཡབ་སྲས་གདན་ས་དང་བཅས་པ་རྣམས་ལ་ཕྱག་འཚལ་ཞིང་སྐྱབས་སུ་མཆིའོ། །བྱིན་གྱིས་བརླབ་པར་མཛད་དུ་གསོལ། ང་རིན་པོ་ཆེའི་ཞབས་དྲུང་དུ་ཕྱིན་ནས་ངམ་ཤོད་པས་ནི་ཤི་རྒྱུ་གསོས། རུལ་རྒྱུ་བསྐམས། བྱིན་པས་ལུས་ཁྱག་དུ་བཅུག རྗེ་ས་བདག་གི་རྒྱལ་པོ་རྣམས་ཀྱིས་ང་མགོ་ཅི་ཐོན་ལྟ་བའི་ཆེད་དུ་ལྟད་མོ་ཆེན་མོ་རྣམས་ཀྱིས་གྲལ་དཔོན་ལ་གདན་དྲངས། རྩ་བའི་བླ་མ་དམ་པར་བཟུང༌། ངམ་ཤོད་པ་ཆེ་ཆུང་མེད་པ་ཐམས་ཅད་ངའི་སློབ་མ་ཡིན་པ་ལ། གདན་ས་རིན་པོ་ཆེ་ཕག་མོ་གྲུ་རྡོ་རྗེ་གདན་རྟེན་གྱིས་མ་འཕོངས་པ་ཡིན་མོད་ཀྱིས། སྐུ་གསུང་ཐུགས་ཀྱི་རྟེན་མང་པོ་སྤྱན་དྲངས་པས། སྒོམ་ཆེན་པ་ཐམས་ཅད་ཆོས་དང་བྲལ། སངས་རྒྱས་ཀྱི་བསྟན་པ་དུས་གཅིག་ཏུ་ནུབ། རྗེ་ས་བདག་གི་རྒྱལ་པོ་ཉེས་པ་མེད་པ་ལ་སྐུར་པ་དང་ངན་པའི་གླང་འདེབས།

ངམ་ཤོད་ཀྱི་ཀླུང་དུ་ཐམས་ཅད་དུ་ཁྲག་གི་རྒྱ་མཚོར་འགྱུར། རྗེ་རིན་པོ་ཆེའི་ཞབས་འདྲེན་ཆེན་པོར་འདུག་པས་རྟེན་དེ་ཚོ་ཚུར་ལ་སྤྱན་དྲངས་པས། ངམ་ཤོད་པ་སྐྱབས་བླ་མ་དང་དཀོན་མཆོག་དང་མ་བྲལ། སྐྱིད་ཀྱི་ཉི་མ་ལ་དཔལ་གྱི་འདོམ་སྐྱོང་བ་ལ་བསམ་ནས་སྤྱན་དྲངས་པ་ཡིན། དེ་ལ་ཁྱེད་གདན་ས་བ་ཇོ་བོ་ཕར་ཀ་ཚུར་ཀ་དང་བཅས་པ་ཐུགས་མི་ཆད་པར་ཞུ། གདན་ས་རིན་པོ་ཆེ་འཁྲུག་ལོང་ཉེས་པའི་གཞི་མེད་པས་ནམ་མཁའ་དང་མཉམ་པར་ད་གཟོད་མཆི་བ་ལགས་པས། སྔ་མ་ཁོ་ན་བཞིན་དུ་ཐུགས་ལ་གདགས་པར་ཞུ། དེ་ལ་རྗེ་རིན་པོ་ཆེའི་གདན་སར་མར་མེ་ཞིག་འབུལ་ཞིང་མཆིས། གཟའ་མི་དགེ་འདུན་རྣམས་ལ་སྟོན་ཆོས་དང་དཔོན་མཆོག་གཉིས་ཀྱིས་སྟོན་ཆུང་ལ་མང་སྐོལ་ཞིག་འབུལ་ཞིང་མཆིས། རྗེ་ཕར་ཀ་ཚུར་ཚ་གཉིས་ལ་དར་ཡུང་རེ་དང་ཇ་ཞོ་རེ་འབུལ་ཞིང་མཆིས། གནས་བརྟན་དང་གྲགས་ཚུལ་གཉིས་ལ་དར་ཡུག་རེ་དང་ཇ་ཞོ་རེ་འབུལ་ཞིང་མཆིས། ཕའི་བུ་མེས་ཀྱི་ཚ། ཐུགས་ཀྱི་སྲས་གདན་ས་བའི་བདག་པོ་ཙ་སྒོམ་ལ་མཛོ་མོ་བཟང་བ་ཞིག་འབུལ་ཞིང་མཆིས་གསོལ་ཞེས་མཛད་པར་ཞུ། སློབ་དཔོན་མེ་སྒོམ་ལ་མཛོ་མོ་བཟང་བ་ཞིག་འབུལ། གཟའ་མི་ད་ལྟར་གདན་ས་ན་བཞུགས་པ་རྣམས་ལ་མཛོ་མོ་བཟང་བ་ཞིག་ཐུགས་མ་བདེར་བཅུག་པའི་སྡིག་བཤགས་ཡིན། རྒྱ་ཕག་མོ་གྲུ་པ་སྤྱི་ལ་རྟ་གཅིག་འབུལ། ཐམས་ཅད་སྡུམ་པའི་ཞུ་རྟེན་ཡིན། རྐྱང་པ་རྣམས་ལ་ཁྲབ་ཅིག་འབུལ། ང་ལ་བཀའ་བཀྱོན་མི་མཛད་པར་ཞུ། གདན་ས་ངོ་མཚར་ཅན་དུ་ད་གཟོད་འོང་བ་ཡིན། རྗེ་རིན་པོ་ཆེའི་ཐུགས་དགོངས་དགེ་བའི་རྩ་བ་རླབས་པོ་ཆེ་འདིས། ནམ་མཁའ་དང་མཉམ་པའི་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་གྱུར་ཅིག། ༈ །།ཨོཾ་སྭསྟི། བླ་མ་རིན་པོ་ཆེས། སློབ་དཔོན་གདན་ས་བའི་སྤྱན་སྔར་ཞུ་བ། གདན་ས་རིན་པོ་ཆེ་འདིའི་ཁུར་བུ་སློབ་གང་གིས་ཀྱང་མ་བསྣམས་ནས་ང་ལ་གཏད་པ་ལགས། ངས་ཀྱང་གཞན་གྱིས་ཁུར་ལེན་དུ་རེ་བས་ཐབས་སྣ་ཚོགས་བྱས་ཀྱང་ང་རང་གི་ཐོག་ཏུ་བྱུང༌།

དེའི་ངོས་ནས་སུ་ལ་ཡང་གཏད་ས་མེད། ང་རང་གི་ཁུར་ཐོག་ཏུ་ཡོད་པ་ལགས། དེ་ལ་དེ་སྔོན་ཡང་སློབ་དཔོན་པས་ཐུགས་ལ་བཏགས་ནས་ཁུར་བསྣོམས་པས་གྲུ་བཞི་ལོག་བརྒྱད་རྩེ་མོ་དབལ་དང་དགུར་སོང་བ་ལགས། དེའི་ངོས་ནས་ང་རྒས་ནུས་པ་ཟད། ཁྱེད་གདན་ས་འདིར་བཞུགས་ནས་རང་དོན་དང་གཞན་དོན་མཐའ་དག་མཛད་པར་ཞུ། ཁྱེད་རང་བཞུགས་ན་དཔོན་གཡོག་གསུམ་ལས་མེད་ཀྱང་དེས་ཆོག་པ་ཡིན། མི་བཞུགས་ན་འབུམ་ཚོ་གཅིག་ཡོད་ཀྱང་དགྲ་ཤ་སྟག་ཡིན་པས་སྐུ་ཉམས་སུ་བསྟར་བ་ལགས། དོ་ཙིག་མུ་གེ་ཆེན་པོ་བྱུང་ཁར་ཡང་སུ་ལ་ཡང་ནས་མེད་པས། འདིར་ཡང་ཚེ་ཕྱིད་པར་མ་བྱུང༌། དགེ་འདུན་ཕྱེད་ལ་སྟེར་རྒྱུ་མ་བྱུང་བས་འབུལ་དུ་བཅུག རྙིང་པ་ཐམས་ཅད་བཞུད་དུ་བཅུག གསར་པ་ཚན་ཆེ་ལ་མང་གྲགས་པས་འགྲོ་ས་མ་རྙེད། སུས་ཀྱང་ཟོང་གིས་ནས་གྲུབ་པ་མེད། འདི་ནས་བསྐུར་རྒྱུ་མ་རྙེད། ཏུག་གི་ཐུག་པ་ལགས་པས་ཨ་ན་མ་སྙམ་དུ་མི་དགོངས་པར་ཞུ། ལན་ཅིག་མཇལ་བཞེད་པར་འདུག་བགྱི་བ་ཁུམས་པས། ཚུལ་གོང་ངམ་ཚུལ་གཏིང་ངམ་ཐུགས་ཀྱིས་དགོངས་ནས་ཇི་ལྟར་འོས་པ་ཅིག་ལ་དཔོན་གཡོག་བཅུ་ལས་མི་མང་བ་ཞིག་འབྱོན་པར་ཞུ། དེའི་བར་དུ་མཁན་སློབ་དང་བྱང་གཞོན་དང་གཞི་ལ་བཞུགས་པ་རྣམས་གཞི་ལ་ལྷན་ནེ་བཞུགས་པར་ཞུ། ཡི་གེ་མི་འཁྱམ་པའི་རྟེན་དུ་ཆབ་ཚྭ་ཞོ་གཅིག་འབུལ་ཞིང་མཆིས།། ༈ །།ཨོཾ་སྭསྟི། དབྱེར་མེད་བྱང་ཆུབ་སེམས་ཀྱི་རང་བཞིན་རྟག་པའི་སྐུ། །མི་ཟད་རྒྱན་གྱི་འཁོར་ལོ་ཆོས་རྗེ་རིན་ཆེན་དང༌། །བླ་མ་དམ་པ་རྣམས་དང་ཡི་དམ་དཀོན་མཆོག་ལ། །གུས་པས་ཕྱག་འཚལ་སྐྱབས་སུ་ཉེ་བར་མཆི། །དཔའ་བོ་རྣལ་འབྱོར་རྡོ་རྗེ་མཁའ་འགྲོ་དང༌། །མཐུ་ཆེན་ཆོས་ཀྱི་སྲུང་མ་ཐམས་ཅད་ཀྱིས། །ཕན་བདེ་འདོད་པ་བདག་གི་བསམ་པ་འདི། །རྫོགས་ཤིང་གྲུབ་པར་བྱིན་གྱིས་བརླབ་ཏུ་གསོལ། །མགོན་པོ་ཕག་མོ་གྲུ་པ་རྡོ་རྗེ་འཆང༌། །བཅོམ་ལྡན་དེ་ཡི་ཐུགས་དགོངས་རྫོགས་པའི་ཕྱིར། །ལེགས་པར་བྱས་ཤིང་སྨྲ་ཚིག་བསྒྲུབ་པའི་ཕྱིར། །གདན་སར་དགེ་འདུན་བཏང་བ་འདི་ལྟར་ལགས། །སློབ་དཔོན་པས་དབུ་མཛད་གདན་སར་བཏང་བ་དེ་རྣམས།

གཟའ་མི་དང༌། གཉེར་དང་བྱ་བ་བཞག་ལ་མ་གཏང་ངོ༌། གཉའ་དང་གཡོན་དང་བར་ལ་མ་གཏང་ངོ༌། ཁ་སྨྲས་དང་གླེང་གཞི་ཁྲག་ཁྲུག་ལ་མ་གཏང་ངོ༌། གཉེར་གཏོད་པ་དང༌། ལེན་པ་དང༌། མཐོ་དམན་གྱི་བྱ་བཞག་ལ་མ་གཏང་ངོ༌། སུས་འདི་འདྲའི་བྱ་བཞག་བྱེད་པ་བྱུང་ན། ངའི་གདན་ས་རིན་པོ་ཆེ་དེར་མི་འཇོག་ཏེ། ཆེན་པོས་བྱེད་པ་བྱུང་ན་མི་བཞུགས་པར་ང་རང་གིས་ཞུ། འབྲིང་པོས་རྩོམ་པ་བྱུང་ན་ལག་པས་འཛིན་ནས་ཕུད། ངན་པས་རྩོམ་པ་བྱུང་ན་སེར་མོ་ལེན། ད་རུང་བྱུང་ན་གནས་ནས་འབྱིན་པ་ལགས་སོ། །འགྲོ་བའི་བླ་མས་བྱང་ཆུབ་སེམས་ལ་གདམས། །སྲས་དང་བཅས་པས་བདག་ལ་གཉེར་ཁ་གཏད། །ཁུར་ཆེན་ཐོགས་པས་ཀུན་ཀྱང་བདེ་ལ་བཀོད། །རིགས་པ་མིན་ཞེས་བདག་ལ་སྨྲ་བ་རྣམས། །གོང་མའི་ཐུགས་དགོངས་མཐོང་བར་མ་གྱུར་སྙམ། །ནོངས་པར་གྱུར་ན་ཐམས་ཅད་བཟོད་པར་གསོལ། །བདག་གི་དགེ་བའི་རྩ་བ་དྲི་མེད་ཡངས་ཤིང་རྒྱ་ཆེ་བ། །བྱས་ཤིང་བསགས་པ་དཔག་མེད་གང་དག་ཡོད་པ་དེས། །ཇི་སྲིད་འཁོར་བའི་རྒྱ་མཚོ་ཆེན་པོ་སྟོངས་པར་མ་གྱུར་ཚེ། །རིན་ཆེན་ཡབ་སྲས་ཀུན་གྱི་གཡོག་པོ་ཉིད་དུ་བདག་གྱུར་ཅིག། །ཨོཾ་སྭསྟི། །བདེ་སྦྱིན་ཏིང་འཛིན་མི་གནས་ཤིང༌། །ལུས་ངག་ཡིད་གསུམ་རྣམ་པར་གཡེང༌། །གཞན་རྒྱུད་བྱིན་གྱིས་མི་རློབས་པས། །བསྒོམ་གསལ་ཆབ་ལ་མི་གསོལ་ཞུ། །གཞོ་ཡི་སྒང་དུ་བསྐུར་བ། །གཉིས་མེད་རྟོགས་པའི་རྣལ་འབྱོར་པ། །བག་ཆགས་སློངས་པ་རྟེན་འབྲེལ་ཡིན། །སློངས་ཤིང་འདག་པ་མ་ཤེས་ན། ཕྱིར་ལ་བཙལ་ན་འདག་པ་དཀའ། །དེས་ན་བླ་མའི་མོས་གུས་དང༌། བསྒོམ་ལ་ནན་ཏན་བསྐྱེད་པར་བྱ།། །། ༦༢༽ ༄། །བསྟན་བཅོས་མུན་སེལ་སྒྲོན་མེ་སློབ་དཔོན་བསོད་རྒྱལ་ལ་གདམས་པ།། ཨོཾ་སྭསྟི། འཇིག་རྟེན་མགོན་པོ་རིན་ཆེན་གྱི། །སྐུ་གསུང་ཐུགས་ཀྱི་རྣམ་ཐར་ལ། །སྣ་རེ་ཙམ་ལ་གང་གནས་པ། །ལྷ་དང་བཅས་པའི་འཇིག་རྟེན་དུ། །དེ་ཡིས་སངས་རྒྱས་བསྟན་པ་དང༌། དཀོན་མཆོག་གསུམ་གྱི་གདུང་བརྒྱུད་འཛིན། །ལུས་ངག་ཡིད་ཀྱི་བྱ་བ་རྣམས། །འགྲོ་བ་སྨིན་པའི་ཐབས་ལ་མཁས། །དྲི་མེད་རྣམ་ཐར་མཆོག་ཉིད་དུ། །རང་འཁྲིས་མེད་པའི་སྤྱོད་པ་དེ། །ཉམས་པ་མེད་པའི་བསྟན་པ་ཡིན། །ཐུབ་མཆོག་རྒྱལ་བའི་བསྟན་པ་དེ། །ལུས་དང་སྲོག་དང་ལོངས་སྤྱོད་རྣམས། །མི་བསྲུང་དམ་ཆོས་སྲུང་བ་དང༌། །ཉེས་ཚོགས་རྩོད་པ་སྤངས་པ་དེ། །སྟོན་པས་གསུངས་པའི་བསྟན་པ་ཡིན། །འགྲོ་མགོན་བླ་མ་རིན་ཆེན་གྱི། །གང་གིས་རྗེས་སུ་འབྲང་བ་རྣམས། །འཕགས་པས་བསྔགས་པའི་ཚུལ་ཁྲིམས་ལ། །སུ་ཞིག་གནས་པ་དེ་ཡི་ལག

།དུས་གསུམ་རྒྱལ་བའི་བསྟན་པ་གནས། །གང་ན་ཚུལ་ཁྲིམས་ཅན་གནས་མཐོང༌། །དེ་ལ་མཆོད་ཅིང་བསྔགས་པ་རྣམས། །རང་ཉིད་ཉེས་སྐྱོན་མེད་པར་སྤྱོད། །འཆལ་པ་ཐམས་ཅད་ཚར་གཅོད་ཅིང༌། །གཞན་རྣམས་ཚུལ་ཁྲིམས་མཆོག་ལ་འགོད། །དེ་ལྟ་བུ་ཡི་སྤྱོད་པ་དེ། །ལྷ་དང་བཅས་པའི་འཇིག་རྟེན་ན། །སུས་བྱུང་བ་མེད་པའི་ལས་ཀ་ཡིན། །དུས་གསུམ་རྒྱལ་བའི་སྲས་གཅིག་ཡིན། །བླ་མ་དམ་པའི་གཅེས་སེ་ཡིན། །འགྲོ་བ་ཀུན་གྱི་བཤེས་གཉེན་ཡིན། །མུན་པ་སེལ་བའི་སྒྲོན་མེ་ཡིན། །དགོས་འདོད་འབྱུང་བའི་ནོར་བུ་ཡིན། །ཡིན་ལུགས་མང་སྟེ་བརྗོད་མི་ལང༌། །མུན་པ་སེལ་བའི་སྒྲོན་མེ་ཞེས་བྱ་བའི་ཡི་གེ། །། ༦༣༽ ༄། །ཐུབ་ཆེན་རྒྱལ་སྲས་སློབ་དཔོན་བསོད་རྒྱལ་ལ་གདམས་པ།། ཨོཾ་སྭསྟི། ཐུབ་པ་ཆེན་པོ་རྒྱལ་བའི་སྲས། །དྲན་དང་ཤེས་བཞིན་བག་ཡོད་དང༌། །ཐམས་ཅད་བསམས་ནས་བྱེད་པ་ནི། །ཐུབ་པའི་མཁྱེན་པའི་ཡེ་ཤེས་གསུངས། །བཟང་ངོ་ཟེར་ནས་བཟང་པོ་ཡང༌། །སྙིང་ནས་བཟང་པོ་དཀའ་མོར་གདའ། །ངེས་པར་གློ་ཕུགས་གཏད་པའི་ཚེ། །འཇིག་རྟེན་འདི་ཡི་ཆེ་ཐབས་དང༌། །ཚེ་འདི་བསྒྲུབ་པའི་ཐབས་རྣམས་ཀྱིས། །རང་གཞན་ཐམས་ཅད་མི་བསླུ་བར། །བྱང་ཆུབ་མཆོག་ལ་འགོད་པར་ཞུ། །ཉོན་མོངས་གསུམ་དང་དེ་ཡི་ལས། །ཉེས་པའི་ཚོགས་ལ་མི་སྦྱོར་ཞིང༌། །སྐྱོན་དག་ཡོན་ཏན་རྫོགས་པའི་ཐབས། །སྒྲུབ་ལ་ནན་ཏན་གཙིགས་སུ་ཆེ། །ཉེས་པ་བྱུང་བའི་གཞི་རྣམས་ནི། །འཚོ་བ་བདེ་ཡང་ཡང་བར་གསུངས། །གཅིག་ལ་ཆགས་ན་ཀུན་དང་འབྱེ། །ཁོང་ཡང་མི་མགུ་ཕྱིར་ལ་གནོད། །རང་བཞིན་ངན་པ་བཅོས་མེད་དེ། །རྒྱལ་པོའི་ཁྱི་གཞུག་མ་མཛད་པར། །གནས་སྐབས་མཐར་ཐུག་ཐམས་ཅད་ཀྱི། །ཕན་བདེའི་ལམ་དེ་གང་ཡིན་པ། །ཁྱོད་ཀྱིས་ལེགས་པར་དགོངས་པར་ཞུ། །ཐུབ་ཆེན་རྒྱལ་སྲས་ཞེས་བྱ་བ། །ཤར་གླིང་བ་ལ་གདམས་པ་ཡིན།། །། ༦༤༽ ༄། །ཡོན་བདག་བཙན་ཕྱུག་ལ་གདམས་པ།། ཨོཾ་སྭསྟི། བླ་མ་རིན་པོ་ཆེས་ཡོན་བདག་བཙན་ཕྱུག་ལ་སྤྲིངས་པ།

རྟག་ཏུ་ཉམས་སུ་བླང་ཞིང་བསྒོམ་པའི་ཆོས། དང་པོ་བྱང་ཆུབ་མཆོག་ཏུ་སེམས་བསྐྱེད་དེ་ལུས་ཡི་དམ་གྱི་ལྷར་བསྒོམ། འཇིག་རྟེན་མགོན་པོ་ཕག་མོ་གྲུ་པ་དང༌། ཆོས་རྗེ་རིན་པོ་ཆེ་འབྲི་གུང་པ། ངན་བུ་དང་དཔོན་གཡོག་གསུམ་དབྱེ་བ་མེད་པ་སྤྱི་བོར་དྲན་ཙམ་བྱ། དེ་ནས་སེམས་མ་བཅོས་པར་གཞག མ་བཅོས་པའི་གོ་བ་བཟང་ངན་གྱི་རྣམ་པར་རྟོག་པ་ཅི་ཡང་ཡིད་ལ་མི་བྱ་བར་གཞག ཡིད་ལ་བྱེད་པ་མེད་པ་འདི་ལ་རྟག་ཏུ་མཉམ་པར་འཇོག་ཅིང་བསྒོམ་པར་ཞུ། བཅོམ་ལྡན་འདས་ཀྱིས་ཀྱང༌། རབ་འབྱོར་ཡིད་ལ་བྱས་ན་ནི་ཁམས་གསུམ་པོ་གང་དུ་ཡང་འདྲེ་བར་འགྱུར་ལ། ཡིད་ལ་མ་བྱས་ན་ནི་ཁམས་གསུམ་པོ་གང་དུ་ཡང་འདྲེ་བར་མི་འགྱུར་གསུངས་པ་དང༌། སློབ་དཔོན་བྲམ་ཟེ་ཆེན་པོ་ས་ར་ཧའི་ཞལ་ནས་ཀྱང༌། ཡིད་ལ་མི་བྱེད་ཕྱག་རྒྱ་ཆེན་པོའི་སྐུ། །འབྲས་བུ་གང་ལའང་རེ་བ་མ་བྱེད་རྣལ་འབྱོར་པ། །གསུངས་པས། ཡིད་ལ་བྱེད་པ་མེད་པ་ཕྱག་རྒྱ་ཆེན་པོ་འདི་ལ་རྟག་ཏུ་མཉམ་པར་འཇོག་ཅིང་བསྒོམ་པར་ཞུ། སྐབས་སྐབས་སུ་བསྔོ་བ་མཛད་པར་ཞུ།། །།ཨོཾ་སྭསྟི། །བླ་མ་མཉེས་པའི་མོས་གུས་དེ། །ཤིང་ལེན་རྣམས་ལ་ཡོད་པ་ཡིན། །མཆོག་དང་ཐུན་མོང་དངོས་གྲུབ་དེ། །ཤིང་ལེན་རྣམས་ལ་ཡོད་པ་ཡིན། །མི་ལེན་པ་ལ་ག་ལ་ཡོད། །མོས་གུས་ཅན་གྱི་དགེ་འདུན་རྣམས། །དེས་ན་སྤ་ཤིང་ལེན་པ་རིགས།། །། ༦༥༽ ༄། །ཨ་ཁུ་སྟོན་པ་ལ་གནང་བའི་འཁོར་བ་སྤོང་བའི་གདམས་པ།། ཨོཾ་སྭ་སྟི། སྤྲོས་མེད་སེམས་ཉིད་སྐྱེ་མེད་ངོ་བོ་ཉིད། །ལྷུན་གྲུབ་འོད་གསལ་ཆེན་པོ་འདུས་མ་བྱས། །རང་བཞིན་རྣམ་པར་དག་པ་བློ་ལས་འདས། །འཇིག་རྟེན་མགོན་པོ་རིན་ཆེན་གུས་ཕྱག་འཚལ། །འཁོར་དང་མྱ་ངན་འདས་པའི་བདེ་སྐྱིད་རྣམས། །འབྱུང་བར་འདོད་པས་དེ་ཡི་རྗེས་སུ་འབྲང༌། །ཉེས་པ་ཀུན་གྱི་རྩ་བ་གཏི་མུག་ཡིན། །སྤང་བྱ་ཀུན་གྱི་མཆོག་དེ་གཏི་མུག་ཡིན། །རྟེན་ཅིང་འབྲེལ་བར་འབྱུང་དེ་གཉེན་པོ་སྟེ། །གཅིག་ཏུ་བསྟན་པའི་རྟེན་འབྲེལ་མི་རྟག་པས། །གཏི་མུག་རྟག་ཆད་ལ་སོགས་ལོག་ལྟ་སྤོང༌། །གཉིས་སུ་བསྟན་པའི་རྟེན་འབྱུང་རྒྱུ་འབྲས་ཀྱིས། །དགེ་སྡིག་ལས་ལ་འབྲས་བུ་མི་འདོད་པའི། །རྒྱུ་དང་འབྲས་ལ་རྨོངས་པའི་གཏི་མུག་སྤོང༌། །གསུམ་དུ་བསྟན་པའི་རྟེན་ཅིང་འབྲེལ་འབྱུང་འདིས། །ཇི་ལྟར་སྐྱེ་བའི་སེམས་ལ་ལས་མེད་ཅེས། །ལོག་ལྟར་འཛིན་པའི་གཏི་མུག་སྤོང་བར་བྱེད། །མ་རིག་ནས་བཟུང་རྒ་ཤིའི་བར་དུ་ནི། །གསུམ་དུ་འཛིན་པའི་ཉོན་མོངས་མ་ལུས་སྤོང༌། །སྤང་བྱ་གཏི་མུག་ལ་སོགས་ཉོན་མོངས་གསུམ། །སྤོང་བའི་གཉེན་པོ་རྟེན་འབྲེལ་ཉིད་དུ་ཟད། །བདེ་བར་གཤེགས་པའི་གསུང་རབས་མ་ལུས་ཀུན། །རྟེན་ཅིང་འབྲེལ་པར་འབྱུང་བར་འདུས་པར་གསུངས། །སྟོན་པས་ལུང་བསྟན་སློབ་དཔོན་འཕགས་པས་ཀྱང༌། །རྟེན་ཅིང་འབྲེལ་པར་འབྱུང་འདི་རྒྱལ་བ་ཡི། །གསུང་གི་མཛོད་ཀྱི་གཅེས་པ་ཟབ་མོ་སྟེ། །འདི་ནི་གང་གིས་ཡང་དག་མཐོང་བ་དེས། །སངས་རྒྱས་དེ་ཉིད་རིག་པ་རྣམ་མཆོག་མཐོང༌། །དེ་ལྟར་རྒྱུ་རྐྱེན་ལས་སྐྱེས་རྟེན་འབྲེལ་རྣམས། །མ་སྐྱེས་སྐྱེ་མེད་སྟོང་ཉིད་ཁོ་ན་སྟེ། །ཏིལ་དང་ཏིལ་མར་བཞིན་དུ་ཐ་དད་མེད། །ཆོས་དང་ཆོས་ཅན་ཡིན་ཏེ་དབྱེ་བ་མེད། །རྒྱུ་འབྲས་ཁོ་ན་སྟོང་པ་ཉིད་ཡིན་ལ། །སྟོང་ཉིད་ཁོ་ན་རྒྱུ་འབྲས་ཉིད་དུ་འབྱུང༌། །དེ་གཉིས་དབྱེ་བ་མེད་པའི་ངོ་བོ་ལ། །རྐྱེན་ལས་སྐྱེས་པས་འཁོར་བའི་བདེ་སྡུག་དང༌། །མྱ་ངན་འདས་པ་བྱང་ཆུབ་རྣམ་གསུམ་འབྱུང༌། །ཆོས་རྣམས་ཐམས་ཅད་རྐྱེན་ཉིད་འདི་པར་གསུངས། །རྐྱེན་ཉིད་འདི་པ་རྟེན་ཅིང་འབྲེལ་བར་འབྱུང༌། །དེ་ལྟར་སྟོན་པས་རྟེན་འབྲེལ་རྐྱེན་སྐྱེར་གསུངས། །དེས་ན་བདག་གི་བུ་སྡུག་སྐྱེས་ཆེན་ཁྱེད། །འཇིག་རྟེན་འདི་ལ་མ་ཞེན་དུག་བཞིན་སྤོངས། །ཚེ་འདིའི་ལོངས་སྤྱོད་འདུ་འཛི་གཡེང་བ་རྣམས། །བསླུ་བྱེད་ཆེན་མོ་ཟངས་གླིང་སྲིན་མོ་འདྲ། །གཉེན་འདུན་འཁོར་ལ་མི་ཞེན་གཏིང་ནས་སྤང༌། །གསེར་གྱི་རི་ལ་དུག་གི་ཆུ་རྒྱུན་ལྟར། །རྫས་དང་ཡོ་བྱད་ཕུན་སུམ་ཚོགས་པ་ལྔ། །བསླུ་བྲིད་བྱིས་པ་མགོ་བོ་བསྐོར་བར་བྱེད། །བསོད་ནམས་ལྟོ་བས་ཆོག་ཤེས་ནོར་གྱིས་འཚོ། །བདེ་དང་སྐྱིད་པར་འདོད་པའི་བདུད་ཆོམས་མཛོད། །བྱང་ཆུབ་སེམས་གཉིས་དབྱེར་མེད་ཏིང་འཛིན་ལ། །ཆུ་བོའི་རྒྱུན་བཞིན་རྟག་ཏུ་མཉམ་པར་ཞོག

།ཐབས་མཁས་བསོད་ནམས་ཡེ་ཤེས་ཚོགས་གཉིས་དང༌། །འབྲལ་བར་མ་བྱེད་རྣལ་འབྱོར་དབང་ཕྱུག་ཁྱེད། །ཡུན་ཐུང་ཚེ་ལ་ལོང་མེད་མྱུར་དུ་འཆི། །འཆི་མེད་བདུད་རྩི་དམ་པའི་དམ་ཆོས་རྣམས། །བརྩོན་འགྲུས་ཆེན་པོས་ཉམས་སུ་བླང་བར་ཞུ། །ཡོན་ཏན་རྒྱ་མཚོ་ལྷུན་པོ་ལྟ་བུའི་མི། །ཐོས་བསམ་སྒོམ་གསུམ་ཤེས་རབ་མཆོག་གིས་བརྒྱན། །ཡོན་ཏན་རྒྱ་མཚོ་སེམས་ཉིད་རྡོ་རྗེ་དེ། །མ་ནོར་ལེགས་པར་རྟོགས་པའི་རྣལ་འབྱོར་པ། །འཇིག་རྟེན་མགོན་པོ་དཔལ་ལྡན་འབྲི་གུང་པའི། །རིགས་ལས་སྐྱེས་པའི་སྐྱེས་བུ་དམ་པ་མཆོག །བདག་གི་བུ་གཅིག་ཨ་ཁུ་སྟོན་པ་ལ། །འཇིག་རྟེན་སྤོང་ཐབས་མགུལ་དུ་གདགས་ཕྱིར་བསྟན། །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེད་གྱུར་ཅིག། །། 

༦༦༽ ༄། །སྐྱབས་འགྲོ་སེམས་བསྐྱེད་ཀྱི་ཕན་ཡོན་སྒོམ་པ་བ་ལ་གདམས་པ།། ཨོཾ་སྭསྟི། སྐྱབས་འགྲན་ཟླ་མེད་པའི་དཀོན་མཆོག་གསུམ། །རྒྱལ་བའི་འབྱུང་གནས་བྱང་ཆུབ་སེམས། །གཅིག་ཏུ་གྱུར་པའི་ངོ་བོ་ཉིད། །འཇིག་རྟེན་མགོན་པོ་རིན་ཆེན་དང༌། །སྐྱོབ་མཛད་ཤཱཀྱའི་རྒྱལ་པོ་དང༌། །ཕྱོགས་བཅུ་དུས་གསུམ་དཀོན་མཆོག་གསུམ། །གང་གི་སྐྱབས་སུ་སོང་བ་རྣམས། །བྱང་ཆུབ་ལ་འགོད་གུས་ཕྱག་འཚལ། །འདིར་འཁོར་བ་དང་མྱ་ངན་ལས་འདས་པའི་བདེ་སྐྱིད་ཐམས་ཅད་བར་ཆད་མེད་པར་འཁོར་བའི་སྐྱེ་གནས་སུ་ཉམས་སུ་མྱོང་བར་བྱས་ནས། བླ་ན་མེད་པའི་བྱང་ཆུབ་ཐོབ་པར་བྱ་བའི་དམ་པའི་ཆོས་ནི་སྐྱབས་སུ་འགྲོ་བ་དང༌། བྱང་ཆུབ་ཀྱི་སེམས་རིན་པོ་ཆེ་ལགས་པས། སྐྱབས་སུ་འགྲོ་བ་དང༌། སེམས་བསྐྱེད་པ་རྣམ་པ་གཉིས་ནི་ཆོས་ཐམས་ཅད་ཀྱི་མཆོག་ཡིན། དེ་ལྟར་ཡང༌། འདུས་པ་ཆེན་པོ་ཉི་མའི་སྙིང་པོའི་མདོ་ལས། སངས་རྒྱས་སྐྱབས་སུ་སེམས་ཅན་སུ་འགྲོ་བ། །བདུད་རྣམས་བྱེ་བས་གསད་པར་མི་ནུས་ཤིང༌། །ཚུལ་ཁྲིམས་ཉམས་ཤིང་བློ་ནི་འཁྲུགས་ཟིན་ཀྱང༌། །དེ་ནི་ངེས་པར་སྐྱེ་བའི་ཕ་རོལ་འགྲོ། །ཞེས་པ་དང༌། །ཕག་མོའི་རྟོགས་པ་བརྗོད་པ་ལས་ཀྱང༌། །གང་ཞིག་སངས་རྒྱས་སྐྱབས་འགྲོ་བ། །དེ་དག་ངན་འགྲོར་མི་འགྲོ་སྟེ། །ལྷ་ཡི་ལུས་ནས་ཤི་འཕོས་ནས། །ལྷ་ཡི་ལུས་སུ་སྐྱེ་བར་འགྱུར། །གང་ཞིག་ཆོས་ལ་སྐྱབས་འགྲོ་བ། །དེ་དག་ངན་འགྲོར་མི་འགྲོ་སྟེ། །ལྷ་ཡི་ལུས་ནས་ཤི་འཕོས་ནས། །ལྷ་ཡི་ལུས་སུ་སྐྱེ་བར་འགྱུར། །གང་ཞིག་དགེ་འདུན་སྐྱབས་འགྲོ་བ། །དེ་དག་ངན་འགྲོར་མི་འགྲོ་སྟེ། །ལྷ་ཡི་ལུས་ནས་ཤི་འཕོས་ནས། །ལྷ་ཡི་ལུས་སུ་སྐྱེ་བར་འགྱུར། །ཞེས་གསུངས་པ་དང༌། དེ་བཞིན་གཤེགས་པ་བྱང་ཆུབ་ཏུ་སངས་རྒྱས་ནས། བྱང་ཆུབ་སྙིང་པོ་དེ་ཉིད་དུ། ཚོང་པ་ག་གོན་དང་བཟང་པོ་གཉིས་ལ། ཚོང་པ་དག་ཚུར་སངས་རྒྱས་ལ་སྐྱབས་སུ་སོང་ཞིག ཆོས་ལ་སྐྱབས་སུ་སོང་ཞིག མ་འོངས་པའི་དུས་སུ་འབྱུང་བའི་དགེ་འདུན་ལ་སྐྱབས་སུ་སོང་ཞིག

ཅེས་ཐོག་མར་ཆོས་གསུངས་པ་ཡང་སྐྱབས་སུ་འགྲོ་བ་ཡིན་ཏེ། དེའི་རྒྱུ་མཚན་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཇི་སྙེད་ཅིག་གསུངས་པའི་རྩ་བ་ཡང་སྐྱབས་སུ་འགྲོ་བ་ལགས་པས། དེས་ན་སྐྱབས་སུ་འགྲོ་བ་ནི་ཆོས་ཐམས་ཅད་ཀྱི་སྙིང་ལྟ་བུ་ལགས་ཤིང་གལ་ཆེ་བས། དཀོན་མཆོག་གསུམ་ལ་སྐྱབས་སུ་འགྲོ་བར་བྱ་སྟེ། ཆོས་ཀྱི་མཁན་པོ་སེང་གེའི་ཁྲི་ལ་བཞུགས། ཅི་འབྱོར་པའི་མེ་ཏོག་ཕུལ། ཐལ་མོ་སྦྱར་ནས། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་དཀོན་མཆོག་གསུམ་ལ་སྐྱབས་སུ་འགྲོ་བ་བྱ་སྙམ་དུ་བསམས་ལ་རྗེས་ཟློས་མཛོད་ཅིག སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་ནས། ཇི་སྲིད་འཚོའི་བར་དུ། རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་མཆོག ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག དགེ་འདུན་ལ་སྐྱབས་སུ་མཆིའོ། །ཞེས་ལན་གསུམ་བརྗོད། སློབ་དཔོན་གྱིས་ཐབས་ཡིན་ནོ་དང༌། སློབ་མས་ལེགས་སོ་ཞེས་ལན་གསུམ་བརྗོད་དོ། །འདི་སྐྱབས་སུ་འགྲོ་བ་ཐུན་མོང་བ་ལགས་ཏེ། དེ་ལ་ཐུན་མོང་བའི་ཕན་ཡོན་ནི། སྤྱིར་སྐྱབས་སུ་འགྲོ་བའི་ཕན་ཡོན་ཐུབ་པའི་གསུང་རབས་ནས་དཔག་ཏུ་མེད་པ་ཞིག་གསུངས་ཀྱང༌། ཇོ་བོ་ཆེན་པོ་རྗེས་མདོར་བསྡུས་པ་བརྒྱད་དུ་གསུངས་པ་ལས། དེ་ཡང་རང་ཉིད་ནང་པ་སངས་རྒྱས་པར་ཆུད་པའི་ཕན་ཡོན་དང༌། སྡོམ་པ་ཐམས་ཅད་ཀྱི་རྟེན་དུ་འགྱུར་བའི་ཕན་ཡོན་དང༌། མི་དང་མི་མ་ཡིན་པའི་གནོད་པས་མི་ཚུགས་པའི་ཕན་ཡོན་དང༌། ཤི་ནས་ངན་སོང་དང་ངན་འགྲོ་ལོག་པར་ལྟུང་བར་མི་འགྱུར་བའི་ཕན་ཡོན་དང༌། ལམ་ཁྱད་པར་དུ་འཕགས་པ་རྒྱུད་ལ་སྐྱེ་བའི་ཕན་ཡོན་དང༌། རྒྱུད་ལ་བསོད་ནམས་ཀྱི་ཚོགས་རྒྱ་ཆེན་པོ་གསོགས་པར་འགྱུར་བའི་ཕན་ཡོན་དང༌། སྡིག་པ་དང་སྒྲིབ་པ་ཐམས་ཅད་སྲབ་ཅིང་ཟད་པར་འགྱུར་བའི་ཕན་ཡོན་དང༌། རང་ཉིད་བླ་ན་མེད་པའི་བྱང་ཆུབ་ཏུ་སངས་རྒྱ་བའི་ཕན་ཡོན་ནོ། །དེ་ལྟར་ཕན་ཡོན་འདི་རྣམས་འོང་བ་ལ་བསླབ་བྱ་འདི་དག་ལ་སློབ་དགོས་ཏེ།

དེ་ཡང་ཐུན་མོང་གི་བསླབ་བྱ་རྣམ་པ་ལྔ་ནི། སྲོག་དང་བྱ་དགའི་ཆེད་དུ་ཡང་ལྷ་དཀོན་མཆོག་མི་སྤང་བ་ལ་བསླབ་པ་དང༌། དགོས་པ་གལ་པོ་ཆེ་བྱུང་ནས་ཐབས་གཞན་དུ་མི་བཙལ་བ་དང༌། དུས་དང་དུས་ཀྱི་མཆོད་པ་ལ་བསླབ་པ་དང༌། ཕྱོགས་གང་ན་གང་དུ་འགྲོ་བ་དེའི་ལྷ་ལ་སྐྱབས་སུ་འགྲོ་བ་དང༌། སྐྱབས་སུ་འགྲོ་བ་སྤེལ་ཞིང་སྦྱང་བར་བྱ་བ་ལ་བསླབ་པ་དང་ལྔའོ། །དེ་ལ་སོ་སོའི་བསླབ་བྱ་དྲུག་ནི། སངས་རྒྱས་དཀོན་མཆོག་ལ་སྐྱབས་སུ་སོང་བས་ལྷ་གཞན་ལ་ཕྱག་མི་འཚལ། ཆོས་ལ་སྐྱབས་སུ་སོང་ནས་སེམས་ཅན་ལ་འཚེ་བ་སྤང༌། དགེ་འདུན་ལ་སྐྱབས་སུ་སོང་བས་མི་མུ་སྟེགས་ཅན་མི་བསྟེན་པ་དང༌། སངས་རྒྱས་དང་ཆོས་དང༌། དགེ་འདུན་གསུམ་ལ་གུས་པ་སྒྲུབ་ཅིང་མ་གུས་པ་སྤང་པ་དང་དྲུག་གོ། །དེ་ཡང་སྐྱབས་སུ་འགྲོ་བ་ཁྱད་པར་ཅན་བརྗོད་པར་བྱ་སྟེ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་དཀོན་མཆོག་རིན་པོ་ཆེ་གསུམ་ལ་སྐྱབས་སུ་འགྲོ་བར་བྱ། དེ་ཡང་སངས་རྒྱས་ལ་སྟོན་པར་བྱ། ཆོས་ལ་ལམ་དུ་བྱ། དགེ་འདུན་ལ་ལམ་བསྒྲུབ་པའི་གྲོགས་སུ་བྱ་སྟེ། ཇོ་བོ་བླ་ན་མེད་པའི་དཀོན་མཆོག་གསུམ་ལ་སྐྱབས་སུ་འགྲོ་བ་བྱ་སྙམ་དུ་བསམས་ལ་རྗེས་བཟློས་མཛོད་ཅིག ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས་དུས་འདི་ནས་བཟུང་ནས། ཇི་སྲིད་སྙིང་པོ་བྱང་ཆུབ་ལ་མཆིས་ཀྱི་བར་དུ། རྐང་གཉིས་རྣམས་ཀྱི་མཆོག་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་མཆོག །ཞི་བ་དོན་དམ་པ་མྱ་ངན་ལས་འདས་པའི་ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱིར་མི་ལྡོག་པའི་འཕགས་པའི་དགེ་འདུན་ལ་སྐྱབས་སུ་མཆིའོ། །ཞེས་ལན་གསུམ་མེ་ཏོག་འཐོར་ཞིང་བརྗོད་ནས།

ཐ་མ་ལ་སློབ་དཔོན་གྱིས་ཐབས་ཡིན་ནོ་དང༌། སློབ་མས་ལེགས་སོ་ཞེས་པ་བརྗོད་པ་ནི་སྐྱབས་སུ་འགྲོ་བ་ཁྱད་པར་བ་ལགས། དེ་ལ་སྐྱབས་སུ་འགྲོ་བ་ཁྱད་པར་བའི་གོ་བ་ནི། ཐུན་མོང་བ་ལས་ཁྱད་པར་རྣམ་པ་བཞིས་ཁྱད་པར་དུ་འཕགས་པ་ལགས་ཏེ། སྐྱབས་གནས་ཡུལ་གྱི་ཁྱད་པར་དང༌། དུས་ཀྱི་ཁྱད་པར་དང༌། བསམ་པའི་ཁྱད་པར་དང༌། ཆེད་དུ་བྱ་བའི་ཁྱད་པར་རོ། །དེ་ལ་སྐྱབས་གནས་ཡུལ་གྱི་ཁྱད་པར་ནི། ཐུན་མོང་བའི་ཡུལ་དཀོན་མཆོག་གསུམ་ལས་སངས་རྒྱས་དཀོན་མཆོག སྐུ་གསུམ་ནི་ཆོས་ཀྱི་སྐུ་ལས་དང་ཉོན་མོངས་པའི་སྒྲིབ་པ་ནི་སྤངས། ཤེས་བྱའི་སྒྲིབ་པ་ནི་མ་སྤངས། འགོག་བདེན་ལ་གནས་ཙམ་ལ་སྐྱབས་སུ་འགྲོ་བ་ལགས་པ་ལས། འདིར་ཁྱད་པར་ནི་དག་པ་གཉིས་ལྡན་ཆོས་ཀྱི་སྐུ་དྲི་མ་མེད་པ་ལ་སྐྱབས་སུ་འགྲོ་བས་སྐྱབས་སུ་འགྲོ་བ་ཁྱད་པར་བ་ལགས་པ་དང༌། ཐུན་མོང་བའི་ལོངས་སྐུ་བཅོམ་ལྡན་འདས་རྒྱལ་བ་ཤཱཀྱའི་རྒྱལ་པོ་ལྟ་བུ་སྤྲུལ་པའི་སྐུ་ལ་ལོངས་སྐུར་བྱས་ནས་སྐྱབས་སུ་འགྲོ་བ་ལས། ཁྱད་པར་བའི་ལོངས་སྐུ་བཅོམ་ལྡན་འདས་དཔལ་རྣམ་པར་སྣང་མཛད་ལྟ་བུ་ལོངས་སྐུ་མཚན་ཉིད་པ་ལ་སྐྱབས་སུ་འགྲོ་བས་ཁྱད་པར་བ་ཁྱད་དུ་འཕགས་པ་ལགས་པ་དང༌། ཐུན་མོང་བའི་སྤྲུལ་པའི་སྐུ་འཕགས་པ་ཤཱ་རིའི་བུ་དང༌། མོའུ་འགལ་གྱི་བུ་ལྟ་བུ་དགྲ་བཅོམ་པ་ལ་སྐྱབས་སུ་འགྲོ་བ་ལས། ཁྱད་པར་བའི་སྤྲུལ་པའི་སྐུ་བཅོམ་ལྡན་འདས་རྒྱལ་བ་ཤཱཀྱའི་རྒྱལ་པོ་ལྟ་བུ་ལ་སྐྱབས་སུ་འགྲོ་བ་ལས། སྐྱབས་འགྲོ་ཁྱད་པར་བ་ཁྱད་པར་དུ་འཕགས་པ་ལགས། ཐུན་མོང་བའི་ཆོས་དཀོན་མཆོག་ཇི་ལྟར་པོ་ཏི་དང་གླེགས་བམ་ན་བཞུགས་པའི་ལུང་གི་ཆོས་ལ་སྐྱབས་སུ་འགྲོ་བ་ལས། ཁྱད་པར་བ་ནི་རྟོགས་པའི་ཆོས་ལ་སྐྱབས་སུ་འགྲོ་བས་ཁྱད་པར་དུ་འཕགས་པ་ལགས། ཐུན་མོང་བའི་དགེ་འདུན་དཀོན་མཆོག་ནི་སྐྱེས་བུ་ཟུང་བཞི་གང་ཟག་ཡ་བརྒྱད་ཀྱི་རྒྱུན་དུ་ཞུགས་པ་དང༌། ཉན་ཐོས་ཀྱི་དགེ་འདུན་ལ་སྐྱབས་སུ་འགྲོ་བ་ལས། ཁྱད་པར་བ་ནི་བྱང་ཆུབ་སེམས་དཔའ་ཕྱིར་མི་ལྡོག་པ་ལ་སྐྱབས་སུ་འགྲོ་བས་ཁྱད་པར་དུ་འཕགས་པ་ལགས་ཏེ།

དེ་ནི་ཡུལ་དགེ་འདུན་དཀོན་མཆོག་གི་གནས་སྐབས་ལགས། དེ་ལྟར་སྐྱབས་གནས་ཡུལ་དཀོན་མཆོག་གསུམ་ཐུན་མོང་བ་ལས་ཁྱད་པར་དུ་འཕགས་པ་ལགས་པས། སྐྱབས་འགྲོ་ཁྱད་པར་བ་ལགས་པ་དང༌། དུས་ཀྱི་ཁྱད་པར་ནི། ཐུན་མོང་བའི་དུས་ཇི་སྲིད་འཚོའི་བར་དུ་སྐྱབས་སུ་འགྲོ་བ་ལས། ཁྱད་པར་བ་ནི་བླ་ན་མེད་པའི་བྱང་ཆུབ་ཏུ་སངས་མ་རྒྱས་ཀྱི་བར་དུ་སྐྱབས་སུ་འགྲོ་བས་ཁྱད་པར་དུ་འཕགས་པ་ལ་ལགས་ལ། ཐུན་མོང་བའི་བསམ་པ་འཁོར་བའི་བདེ་འབྲས། ཉན་ཐོས་དང་རང་སངས་རྒྱས་ཐོབ་པར་འདོད་པའི་བསམ་པས་སྐྱབས་སུ་འགྲོ་བས་ཁྱད་པར་དུ་འཕགས། ཐུན་མོང་བའི་ཆེད་དུ་བྱ་བ་འཇིག་རྟེན་འདིའི་གནོད་པ་བཟློག་པ་དང༌། ཉན་ཐོས་དང་རང་སངས་རྒྱས་ཐོབ་པར་འདོད་པའི་བསམ་པས་སྐྱབས་སུ་འགྲོ་བ་ལས། ཁྱད་པར་བ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་འདོད་པས་སྐྱབས་སུ་འགྲོ་བས་ཁྱད་པར་དུ་འཕགས་པ་ལགས། དེ་ལྟར་དཀོན་མཆོག་གསུམ་ལ་སྐྱབས་སུ་སོང་བས། འཁོར་བ་དང་མྱ་ངན་ལས་འདས་པའི་བདེ་སྐྱིད་དང་ཡོན་ཏན་ཐམས་ཅད་ཉམས་སུ་མྱོང་བར་བྱས་ནས་འབྲས་བུ་ཐ་མ་བླ་ན་མེད་པའི་བྱང་ཆུབ་ཏུ་སངས་རྒྱ་བར་འགྱུར་བས། དཀོན་མཆོག་གསུམ་ལ་སྐྱབས་སུ་འགྲོ་བ་ལ། ཆེད་དུ་བྱ་བ་དང༌། ནན་ཏན་དུ་བྱའོ། །དེ་ལྟར་སྐྱབས་སུ་སོང་བའི་རྗེས་ལ་བླ་ན་མེད་པའི་བྱང་ཆུབ་ཀྱི་རྒྱུ་དྲུག་པོ། བྱང་ཆུབ་མཆོག་ཏུ་སེམས་བསྐྱེད་པར་བྱ་བ་ནི། དེ་ཡང་སྨོན་པ་བྱང་ཆུབ་ཀྱི་སེམས་རྒྱུ་རྣམ་པ་བཞི་ལ་བརྟེན་ནས་བསྐྱེད་པ་ལགས་པས། རྒྱུད་ལ་བསོད་ནམས་ཀྱི་ཚོགས་རྒྱ་ཆེན་པོ་བསགས་པ་དང༌། སྐྱབས་འགྲོ་ཁྱད་པར་ཅན་བྱས་པ་དང༌། ཚད་མེད་པ་བཞི་ལ་བློ་སྦྱངས་པ་དང༌། རྒྱུའི་གཙོ་བོ་བླ་མ་ལ་ཡང་དག་པར་རྫོགས་པའི་སངས་རྒྱས་ཀྱི་འདུ་ཤེས་སྐྱེད་པ་ལས་སྐྱེ་སྟེ། དེ་དག་ཡང་སྨོན་པ་སྐྱེ་བར་བྱེད་པའི་རྒྱུ་ལགས་པས་དེ་ལེགས་པར་བསྒྲུབས་ཏེ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན།

སྡུག་བསྔལ་དང་བྲལ། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ། དེའི་རྒྱུ་ངེས་པ་ཅན་བྱང་ཆུབ་ཀྱི་སེམས་བླ་མ་ཡང་དག་པར་རྫོགས་པའི་སངས་རྒྱས་འདི་ལ་བསྐྱེད་པར་བྱ་སྙམ་དུ་བསམས་ལ། མདུན་གྱི་ནམ་མཁའ་འདིར་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ་བཞུགས་པར་བསམ། མཆོད་པའི་སྤྲིན་ཕུང་དཔག་ཏུ་མེད་པས་མཆོད། ལུས་ལོངས་སྤྱོད་ཐམས་ཅད་ལྟོས་པ་མེད་པར་སིང་གིས་ཕུལ་ལ་རྗེས་ཟློས་མཛོད་ཅིག ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས་ཚེ་ཐོག་མ་མེད་པ་ནས་ཐ་མ་དང་ད་ལྟ་ལ་ཐུག་གི་བར་དུ་སྦྱིན་པའི་རང་བཞིན་དང༌། ཚུལ་ཁྲིམས་ཀྱི་རང་བཞིན་དང༌། སྒོམ་པའི་རང་བཞིན་གྱི་དགེ་བའི་རྩ་བ་དེས། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་དང༌། ས་ཆེན་པོ་ལ་རབ་ཏུ་བཞུགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་ཇི་ལྟར་ཐུགས་རིན་པོ་ཆེ་བསྐྱེད་པར་མཛད་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་སེམས་བསྐྱེད་པར་བགྱི་སྟེ། སེམས་ཅན་མ་བསྒྲལ་བ་རྣམས་བསྒྲལ་བར་བགྱིའོ། མ་གྲོལ་བ་རྣམས་དགྲོལ་བར་བགྱིའོ། །དབུགས་མ་ཕྱུང་བ་རྣམས་དབུགས་དབྱུང་བར་བགྱིའོ། །ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བར་བགྱིའོ། ཞེས་ལན་གསུམ་བརྗོད་ཅིང༌། སློབ་དཔོན་གྱིས་ཐབས་ཡིན་ནོ་དང༌། སློབ་མས་ལེགས་སོ་ཞེས་བརྗོད། དེ་ལ་སྨོན་པ་བྱང་ཆུབ་སེམས་དེ་བསྐྱེད་ནས། བསླབ་བྱ་རྣམ་པ་ལྔ་ལ་སློབ་པ་ལགས་ཏེ། དེ་ཡང་རྒྱུད་ལ་བསོད་ནམས་ཀྱི་ཚོགས་རྒྱ་ཆེན་པོ་གསོག་པར་བྱ་བ་ལ་བསླབ་པ་དང༌། ཕན་ཡོན་མཐོང་ཞིང་རྗེས་སུ་དྲན་པར་བྱ་བ་ལ་བསླབ་པ་དང༌། བྱང་ཆུབ་ཀྱི་སེམས་སྤེལ་ཞིང་སྦྱང་བར་བྱ་བ་ལ་བསླབ་པ་དང༌།

སེམས་ཅན་བློས་མི་སྤང་བ་ལ་བསླབ་པ་དང༌། ནག་པོའི་ཆོས་བཞི་སྤང་ཞིང་དཀར་པོའི་ཆོས་བཞི་བསྒྲུབ་པར་བྱ་བ་ལ་བསླབ་པའོ། །དེ་ལ་བསོད་ནམས་ཀྱི་ཚོགས་ནི་ཕ་རོལ་ཏུ་ཕྱིན་པ་དྲུག་ལ་སྤྱོད་པ་དང༌། དཀར་པོའི་ཕྱོགས་ཀྱི་དགེ་བའི་རྩ་བ་མཐའ་དག་ལ་འབད་པའོ། །གཉིས་པ་ཕན་ཡོན་མཐོང་ཞིང་རྗེས་སུ་དྲན་པར་བྱ་བ་ཡང༌། དེ་ལ་ཕན་ཡོན་ནི། མཚམས་མེད་པ་ལྔ་ལ་སོགས་པའི་སྡིག་པ་མི་དགེ་བའི་ཚོགས་ཐམས་ཅད་ཀྱང༌། སེམས་བསྐྱེད་པའི་སྐད་ཅིག་མ་དེ་ལ་འདག་པར་འགྱུར་བ་ལགས་ཏེ། དེ་ཡང་སློབ་དཔོན་ཆེན་པོ་ཞི་བ་ལྷའི་ཞལ་ནས། དཔའ་ལ་བརྟེན་ནས་འཇིགས་པ་ཆེན་པོ་ལྟར། །གང་ལ་བརྟེན་ནས་ཡུད་ཀྱིས་སྒྲོལ་འགྱུར་བའི། །དེ་ལ་བག་ཅན་རྣམས་ཀྱིས་ཅིས་མི་བརྟེན། །ཞེས་པ་དང༌། གཞན་ཡང་རང་གི་ལུས་ཤ་ཁྲག་གི་ཕུང་པོ་འདི་མི་གཙང་བའི་རྫས་སུམ་ཅུ་རྩ་གཉིས་ཀྱིས་གང་བ་འདི་ལས། བདེ་བར་གཤེགས་པའི་སྐུ་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུ་དང༌། འོད་འདོམ་གང་བ་ལ་སོགས་པའི་ཡོན་ཏན་ཐམས་ཅད་ཀྱིས་བརྒྱན་པའི་སྐུ་འཐོབ་པར་བྱེད་པ་ཡང་བྱང་ཆུབ་ཀྱི་སེམས་རིན་པོ་ཆེ་ལགས་ཏེ། དེ་ལྟར་ཡང༌། གསེར་འགྱུར་རྩི་ཡི་རྣམ་པ་མཆོག་ལྟ་བུས། །མི་གཙང་ལུས་འདི་བསྒྱུར་ནས་རྒྱལ་བའི་སྐུ། །རིན་ཆེན་རིན་ཐང་མེད་པར་སྒྱུར་བས་ན། །བྱང་ཆུབ་སེམས་ཞེས་བྱ་བར་ལེགས་བརྟན་གཟུང༌། །ཞེས་པ་དང༌། །གཞན་ཡང་བཅོམ་ལྡན་འདས་བྱམས་མགོན་གྱིས། བྱང་ཆུབ་སེམས་དཔའ་ནོར་བཟང་ལ་ཕན་ཡོན་དཔག་ཏུ་མེད་པ་ཞིག་གསུངས་ལ། དེ་དག་ཀྱང་མདོར་བསྡུས་ན་རྣམ་པ་གསུམ་དུ་ཡང་འདུས་ཏེ། ཐོག་མར་དགེ་བ་ཚེ་འདིའི་ནད་དང་གནོད་པ་རྐྱེན་དང་བར་ཆོད་ཐམས་ཅད་ཉེ་བར་ཞི་ཞིང༌། བདེ་སྐྱིད་ལ་ལོངས་སྤྱོད་པ་དང༌། ཕྱི་མ་ཕན་ཆད་ངན་སོང་དུ་མི་སྐྱེ་ཞིང༌། འཁོར་བའི་སྐྱེ་གནས་སུ་ཡང་བདེ་བ་དང་སྐྱིད་དཔལ་ཕུན་སུམ་ཚོགས་པ་ཐམས་ཅད་ཉམས་སུ་མྱོང་བར་བྱས་ནས། འབྲས་བུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འཐོབ་པར་འགྱུར་བར་ཐེ་ཚོམ་ཐམས་ཅད་བྲལ་བ་ལགས་ལ།

དེ་ལྟ་བུའི་ཕན་ཡོན་མཐོང་ཞིང་རྗེས་སུ་དྲན་པར་བྱ་བ་དང༌། གསུམ་པ་དེ་ལྟ་བུའི་ཕན་ཡོན་མཐོང་ཞིང་རྗེས་སུ་དྲན་པར་བྱས་ནས། སྤཻལ་ཞིང་སྦྱང་བ་ནི། ཉིན་མཚན་དུས་དྲུག་ཏུ་ཡན་ལག་བདུན་པ་ལ་སོགས་པ་བྱེད་པ་དང༌། མདོར་ན་ལུས་ངག་ཡིད་གསུམ་གྱི་བྱ་བ་དང་བྱེད་པ་ཅི་བྱེད་པ་ཐམས་ཅད་དང༌། སྤྱོད་ལམ་རྣམ་པ་བཞིར་བྱང་ཆུབ་ཀྱི་སེམས་སྤེལ་ཞིང་སྦྱང་བར་བྱ་བ་ལ་བསླབ་སྟེ། དེ་ཡང་འཕེལ་བ་རྒྱུན་ཆགས་སུ་གནས་ལ། དེ་ལྟར་ཡང་སློབ་དཔོན་ཆེན་པོ་ཞི་བ་ལྷས། དགེ་བ་གཞན་ཀུན་ཆུ་ཤིང་བཞིན་དུ་ནི། །འབྲས་བུ་འབྱིན་ནས་ཟད་པར་འགྱུར་བ་ཉིད། །བྱང་ཆུབ་སེམས་ཀྱི་ལྗོན་ཤིང་རྟག་པར་ཡང༌། །འབྲས་བུ་འབྱིན་པས་མི་ཟད་འཕེལ་བར་འགྱུར། །ཞེས་གསུངས་སོ། །བཞི་པ་སེམས་ཅན་བློས་མི་སྤང་བ་ལ་བསླབ་པ་ལགས་ཏེ། དེ་ཡང་ཁ་ལ་མི་ཉན་ཞིང་གནོད་པ་སྐྱེལ་བར་གྱུར་ན་ཡང༌། ཅི་ཕན་ཅི་བསོད་བྱ་ཞིང་སྡིག་པ་མི་དགེ་བའི་ཕྱོགས་ལས་བཟློག་ནས། དཀར་པོའི་ཕྱོགས་ཀྱི་དགེ་བ་མཐའ་དག་ལ་གཟུང་བར་བྱ་སྟེ། དེ་སྐད་དུ་ཡང༌། །གང་ལ་གནོད་པ་བྱས་ཀྱང་བདེ་འབྲེལ་བ། །བདེ་བའི་འབྱུང་གནས་དེ་ལ་སྐྱབས་སུ་མཆི། །ཞེས་གསུངས་པ་ལྟར། སེམས་ཅན་ཇི་ལྟ་བུ་ཡང་རྗེས་སུ་གཟུང་ཞིང་བསྐྱང་བར་བྱའོ། །ལྔ་པ་ནག་པོའི་ཆོས་བཞི་སྤང་ཞིང་དཀར་པོའི་ཆོས་བཞི་སྒྲུབ་པ་ཡང༌། བླ་མ་དཀོན་མཆོག་རྫུན་གྱིས་དབུ་བསྐོར་ན་ནག་པོའི་ཆོས་ཡིན་པས་སྤང༌། དཀར་པོའི་ཆོས་ཞབས་འབྲིང་དང་ཞབས་ཏོག་ཅི་ནུས་ཀྱིས་བགྱི་བ་དང༌། སེམས་བསྐྱེད་པའི་བྱང་ཆུབ་སེམས་དཔའ་ལ་ཞེ་སྡང་གི་ཚིགས་སུ་བཅད་པ་དང༌། སྐུར་བ་འདེབས་ན་ནག་པོའི་ཆོས་ཡིན་པས་སྤང༌། དཀར་པོའི་ཆོས་ནི་དེ་དག་ལ་སངས་རྒྱས་ཀྱི་འདུ་ཤེས་བསྐྱེད་ཅིང་ཡོན་ཏན་ཕྱོགས་བཅུར་བསྒྲགས། རང་དང་གཞན་གྱི་དགེ་བ་ལ་འགྱོད་པ་སྐྱེས་པ་དང༌། གཞན་དག་དགེ་བ་སྤྱོད་པ་མཐོང་ན་འཕྱ་ཞིང་བསྐུར་པ་འདེབས་པ་དང་མི་མོས་པར་བྱེད་ན་དཀོན་མཆོག་གསུམ་གྱི་གདུང་གཅོད་ཅིང་ནག་པོའི་ཆོས་ཡིན་པས་སྤང༌།

དཀར་པོའི་ཆོས་རང་གཞན་གྱི་དགེ་བ་ལ་སྤྲོ་བ་རྒྱ་ཆེན་པོ་དང༌། གཞན་གྱི་དགེ་བ་ལ་རྗེས་སུ་ཡི་རང་བ་དབུལ་བ་དང༌། སེམས་ཅན་ལ་གཡོ་དང་སྒྱུའི་ངོས་ནས་སྤྱོད་ན་ནག་པོའི་ཆོས་ཡིན་པས་སྤང་བ་དང༌། དཀར་པོའི་ཆོས་ཅི་ཕན་དང་ཅི་བསོད་བསྒྲུབ་པ་ཡིན་ཏེ། དེ་ལྟར་བསླབ་བྱ་ལྔ་ལ་བསླབས་ནས། ཕན་ཡོན་རྣམ་པ་བཅུ་ལ་སོགས་པ་བྱང་ཆུབ་ཀྱི་སེམས་ཀྱི་ཡོན་ཏན་ཐམས་ཅད་ཟླ་བ་ཡར་གྱི་ངོ་བཞིན་དུ་གྱུར་ནས། འཁོར་བའི་བདེ་སྐྱིད་ཐམས་ཅད་ཉམས་སུ་མྱོང་བར་བྱས་ནས། འབྲས་བུ་བླ་ན་མེད་པའི་བྱང་ཆུབ་ཏུ་སངས་རྒྱ་བ་ལ་ཐེ་ཚོམ་ཐམས་ཅད་དང་བྲལ་བ་ལགས་པས། བྱང་ཆུབ་ཏུ་སེམས་བསྐྱེད་པ་དེ་ལ་ནན་ཏན་དུ་བྱའོ། །དེ་ལྟར་བསྐྱེད་པའི་བྱང་ཆུབ་ཀྱི་སེམས་དེ་རྫོགས་པར་བྱེད་པ་ལ། བསོད་ནམས་དང་ཡེ་ཤེས་ཀྱི་ཚོགས་རྣམ་པ་གཉིས་གསོག་དགོས་ཏེ། ཞིང་དང་བསམ་པ་དངོས་པོ་གསུམ་འཚོགས་པའི་རྟེན་འབྲེལ་ལས་སྐྱེ་སྟེ། དེ་ཡང་སྤྱིར་ལྷ་དང་བཅས་པའི་འཇིག་རྟེན་དུ་དཀོན་མཆོག་རིན་པོ་ཆེ་རྣམ་པ་གསུམ་ཞིང་དག་སྟེ། འཆི་མེད་རྔ་སྒྲ་རྒྱལ་པོའི་མདོ་ལས། །སངས་རྒྱས་ཡོན་ཏན་བསམ་མི་ཁྱབ། །དམ་པའི་ཆོས་ཀྱང་བསམ་མི་ཁྱབ། །འཕགས་པའི་དགེ་འདུན་བསམ་མི་ཁྱབ། །བསམ་མི་ཁྱབ་ལ་དད་བྱས་པས། །རྣམ་པར་སྨིན་པའང་བསམ་མི་ཁྱབ། །ཅེས་གསུངས་པ་དང༌། བྱེ་བྲག་ཏུ་ལམ་ཉམས་སུ་ལེན་པ་ལ་བླ་མ་ཞིང་དག་སྟེ། དུས་གསུམ་སངས་རྒྱས་ཀུན་མཆོད་པས། །བླ་མའི་བ་སྤུ་གཅིག་མཆོད་པ། །དེ་ནི་བསོད་ནམས་ཁྱད་པར་འཕགས། །ཞེས་པ་དང༌། །མཆོད་པ་ཐམས་ཅད་ཡོངས་སྤངས་ཏེ། །བླ་མའི་མཆོད་པ་བརྩམ་པར་བྱ། །དེ་མཉེས་པ་ལས་དངོས་གྲུབ་ནི། །ཡེ་ཤེས་དམ་པ་སྐྱེ་བར་འགྱུར། །ཞེས་པ་ལ་སོགས་པ་གསུང༌། །དེ་ལ་བསམ་པ་རྣམ་པར་དག་པ་བྱང་ཆུབ་ཀྱི་སེམས་རིན་པོ་ཆེ་ལགས་ཏེ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པའི་བྱང་ཆུབ་རིན་པོ་ཆེ་ཐོབ་པར་བྱ་བགྱི་བའི་སེམས་དེ་སྙིང་རྗེས་ཞི་ལ་མི་གནས་པས།

ཞི་བ་ཉན་ཐོས་དང་རང་སངས་རྒྱས་མི་འདོད་པས་རྣམ་པར་དག་པ་དང༌། ཤེས་པས་སྲིད་ལ་མི་གནས་པས་སྲིད་པ་ཁམས་གསུམ་གྱི་འཁོར་བའི་བདེ་འབྲས་ཚངས་པ་དང་བརྒྱ་བྱིན་འཁོར་ལོས་བསྒྱུར་བའི་རྒྱལ་པོ་ལ་སོགས་པ་ཐོབ་པར་མི་འདོད་པས། བྱང་ཆུབ་ཀྱི་སེམས་དེ་རྣམ་པར་དག་པ་ལགས། དངོས་པོ་རྣམ་པར་དག་པ་ནི་བརྐུས་པ་དང༌། ཕྲོགས་པ་ལ་སོགས་པ་སྟོན་པས་མ་དག་པའི་དངོས་པོར་གསུངས་པས། དེ་ལྟ་བུ་མ་ཡིན་པ་ནི་དངོས་པོ་རྣམ་པར་དག་པ་ལགས། དེ་ལྟར་ཞིང་བསམ་པ་དངོས་པོ་གསུམ་རྣམ་པར་དག་པ་ལས་སྐྱེས་པའི་བསོད་ནམས་ཀྱི་ཚོགས་གསོག་པ་ཤིན་ཏུ་གལ་ཆེ། དེ་ལ་ཡེ་ཤེས་ཀྱི་ཚོགས་ནི་སྣག་ཚ་དང་ཤོག་གུ་སྦྱིན་པ་ལ་སོགས་པ་གསུངས་མོད་ཀྱི། ཐམས་ཅད་མཁྱེན་པའི་ཡེ་ཤེས་འཐོབ་པར་བྱེད་པའི་རྒྱུ་ཚོགས་པ་གང་ཡིན་པ་དེ་ནི་ཡེ་ཤེས་ཀྱི་ཚོགས་ལགས་པས། དེས་ན་བསོད་ནམས་དང་ཡེ་ཤེས་ཀྱི་ཚོགས་རྣམ་པ་གཉིས་དབྱེ་བ་མེད་པར་གསོག་པ་ལ་ནན་ཏན་ཤིན་ཏུ་ཆེ་བར་བྱ་སྟེ། རྒྱུ་མཚན་ངེད་རང་ཐམས་ཅད་ཀྱང་འཇིག་རྟེན་དུ་ཡུན་རིང་པོ་མི་སྡོད་མྱུར་དུ་འཆི་བ་ལགས་ལ། དེ་ཡང་འཆི་བའི་དུས་ལ་ནི་བབ། མལ་གྱི་ཐ་མ་ལ་ཉལ། ཟས་ཀྱི་ཐ་མ་ཆུ་ཐིགས་པ་གཅིག་འཐུང༌། ཉེ་དུ་དང་གཉེན་འབྲེལ་ཐམས་ཅད་ཀྱིས་མཐའ་བསྐོར། དབུགས་རིང་ཐུང་བྱེད་ཅིང་འཆི་བའི་དུས་སུ། སྐྱབས་དང་མགོན་སྤྱིར་ཆོས་རིན་པོ་ཆེ་མ་གཏོགས་པ་མེད་པ་ལགས་པ་དང༌། བྱེ་བྲག་ཏུ་ཆོས་དེ་ཉམས་སུ་ལེན་པ་ལ་ཡང་སྐྱབས་སུ་འགྲོ་བ་དང༌། སེམས་བསྐྱེད་པ་དང་བསོད་ནམས་དང་ཡེ་ཤེས་ཀྱི་ཚོགས་རྣམ་པ་གཉིས་གསོག་པ་ལ་ནན་ཏན་ཤིན་ཏུ་ཆེ་བར་བྱ་ཞིང༌། མདོར་བསྡུས་པར་གྱུར་ན་ལུས་ངག་ཡིད་གསུམ་གྱི་སྒོ་ནས་སྡིག་པ་མི་དགེ་མཐའ་དག་སྤོང་བ་དང༌། དགེ་བའི་རྩ་བ་ཕྲ་ཞིང་ཕྲ་བ་ནས་རྒྱ་ཆེན་པོའི་བར་དུ་བསྒྲུབ་པ་ལ་འབད་པ་དང༌། གཉིས་པོ་འདིར་འཇིག་རྟེན་མགོན་པོ་རིན་པོ་ཆེ་དང༌། སྟོན་པ་བཅོམ་ལྡན་འདས་ཀྱི་ཆོས་ཐམས་ཅད་མ་འདུས་པ་མེད་པས།

བརྩོན་འགྲུས་ཆེན་པོ་བརྩམ་པར་ཞུ་འཚལ། གཞན་ཡང་ཤིན་ཏུ་ཕྲ་བའི་དགེ་བའི་རྩ་བ་ལས། རགས་པའི་རྒྱུ་འབྲས་འབྱུང་བ་ནི། རྒྱལ་པོ་གསེར་མདོག་གིས་འཕགས་པ་རང་སངས་རྒྱས་ལ་འབྲས་བཙོས་པ་བྲེ་ཆུང་གང་ཕུལ་བའི་འབྲས་བུས། ཐོག་མར་འཛམ་བུ་གླིང་པ་སྲོག་དང་སྤྲད་ཅིང༌། མཐར་བླ་ན་མེད་པའི་བྱང་ཆུབ་རིན་པོ་ཆེ་ཐོབ་པ་ནི། སྟོན་པ་བཅོམ་ལྡན་འདས་འདི་ལྟ་བུར་གྱུར་པ་རགས་པའི་རྒྱུ་འབྲས་ལགས་པ་དང༌། དེ་བཞིན་གཤེགས་པ་རྣམ་པར་གཟིགས་ལ་ལྷོ་ནས་འོངས་པའི་འབྲུ་འཚོང་གིས་སྲན་རྡོག་ཕྱེད་དང་ལྔ་ཕུལ་བ་ནི་ཕྲ་བའི་རྒྱུ་འབྲས་ལགས་ལ། དེའི་རགས་པའི་རྒྱུ་འབྲས་གནས་སྐབས་སུ་འཁོར་ལོས་བསྒྱུར་བའི་རྒྱལ་པོ་ང་ལས་ནུར་གྱུར་ནས། མཐར་བླ་ན་མེད་པའི་བྱང་ཆུབ་ཏུ་སངས་རྒྱས་པ་རགས་པའི་རྒྱུ་འབྲས་སུ་གསུངས་པས་ན། ཤིན་ཏུ་ཕྲ་བའི་བསོད་ནམས་ཀྱི་ཚོགས་ནས་བཟུང་ནས། རྒྱ་ཆེན་པོའི་བར་གྱི་བསོད་ནམས་ཀྱི་ཚོགས་གསོག་པ་ལ་ནན་ཏན་བགྱིད་པ་གལ་ཆེ། སྔར་སྨྲས་པ་དང་འདྲ་བ་ཡེ་ཤེས་ཀྱི་ཚོགས་དང་ཟུང་འཇུག་པ་ལགས་པས། དེས་མཚོན་ནས་དགེ་བའི་རྩ་བ་བྱང་ཆུབ་ཏུ་བསྔོ་བ་གལ་ཆེ་བས། དེ་ལ་བསྔོ་རྒྱུའི་དགེ་བ་ནི། རང་ཉིད་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང༌། ཡོད་པའི་དགེ་བ་ལགས་ཏེ། དེ་ཡང་བདག་དང་བྱ་བ་རང་ཉིད་འཁོར་བ་ནི་ཕུང་པོ་བཞིས་བསྡུས་ཀྱི་སེམས་ཅན་གྱི་དགེ་བ་ལགས་ཏེ། མྱ་ངན་ལས་འདས་པའི་དགེ་བ་ནི་འཕགས་པ་ཉན་ཐོས་དང༌། རང་སངས་རྒྱས་དང་བྱང་ཆུབ་སེམས་དཔའ་དང༌། དེ་བཞིན་གཤེགས་པ་དང་བཞི་ལ། འཕགས་པའི་གང་ཟག་རྣམ་པ་བཞིའི་དགེ་བ། མདོར་ན་བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་ནི་འདས་པའི་དུས་སུ་བྱས་པའི་དགེ་བ་དང༌། མ་འོངས་པའི་དུས་སུ་བྱ་བའི་དགེ་བ་དང༌། ད་ལྟར་བྱེད་བཞིན་པའི་དགེ་བ་དེ་ནི། དུས་གསུམ་དུ་བསགས་པ་ལགས་ལ་ཡོད་པ་ནི་རྒྱན་སྟུག་པོ་ལས། །བདེ་གཤེགས་སྙིང་པོ་ཁམས་དགེ་བ། །ཞེས་པ་དང༌།

སངས་རྒྱས་ཕལ་པོ་ཆེ་ལས། །འགྲོ་ཀུན་དགེ་བ་ཇི་སྙེད་ཡོད་པ་དང༌། །ཞེས་གསུངས་པས། ཡོད་པའི་དགེ་བ་བསྔོ་བ་དང་སྔར་བྱས་པ་དང༌། མ་འོངས་པའི་དུས་སུ་བྱེད་པའི་དགེ་བ་བསྔོ་བར་གསུངས་པས་ན། བསྔོ་བ་ནི་ལུང་དང་མ་འབྲེལ་བའི་རིགས་པ་རྐྱང་མ་ལགས། ཉི་ཁྲི་ལས་ཀྱང༌། སེམས་ཀྱི་སྡེ་དང༌། སེམས་ཀྱི་ཕུང་པོ་ཆེན་པོ་གཉིས་སུ་གསུངས་པའི་དགེ་བ་བསྔོ་བར་གསུངས་ལ། དེ་ཡང་འཕགས་པའི་གང་ཟག་བཞི་ལ་སེམས་ཅན་གྱི་སྡེ་ཟེར་ལ། ཕུང་པོ་བཞིས་བསྡུས་ཀྱི་སེམས་ཅན་ལ་སེམས་ཅན་གྱི་ཕུང་པོ་ཟེར་བ་ཡིན། མདོར་ན་འཁོར་འདས་ཀྱི་དགེ་བ་བསྔོ་བར་གསུངས་ཤིང་རྒྱུ་མཚན་དེས་ན། བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག །དེ་དེ་ཁོ་ན་བཞིན་དུ་གྱུར་ཅིག ཤཱཀྱའི་དགེ་སློང་གྲགས་རིན་གྱིས་ཞུས་པ།། །། 

༦༧༽ ༄། །བླ་མ་སྨར་པའི་གདན་ས་ཤོ་དགོན་དུ་གདམས་པ།། ཨོཾ་སྭསྟི། དཔལ་ལྡན་ཕག་མོ་གྲུ་པ་དྲི་མེད་ཆོས་ཀྱི་སྐུ། །འཇིག་རྟེན་མགོན་པོ་ཆོས་རྗེ་རིན་ཆེན་དང༌། །འགྲོ་བའི་མགོན་པོ་ཆོས་རྗེ་སྨར་པ་དང༌། །ཡབ་སྲས་རྣམས་ལ་ཕྱག་འཚལ་སྐྱབས་སུ་མཆི། །འཁོར་དང་མྱ་ངན་འདས་པའི་ཆོས་རྣམས་མ་ལུས་ཀུན། །སེམས་ཉིད་སྤྲོས་དང་བྲལ་ཞིང་མ་སྐྱེས་པར། །མངོན་དུ་གྱུར་པའི་རྣལ་འབྱོར་དབང་ཕྱུག་མཆོག །དཔལ་ལྡན་ཕག་མོ་གྲུ་པའི་རིགས་ལས་འཁྲུངས། །གདན་སར་བཞུགས་པའི་སྐྱེས་བུ་ཆེན་པོ་ཡིས། །བཀའ་ཡིག་ཆབ་དར་རྒུན་འབྲུམ་བསྐུར་བ་དང༌། །གསུང་འཕྲིན་བསྐུར་བ་ཤིན་ཏུ་ཐུགས་ལ་བཏགས། །ཡིག་རྟེན་རས་ཀྱི་སྐུ་ཕྱམ་དམར་པོ་ཞིག །བསྐུར་ནས་མཆིས་པས་སྐུ་ལ་གསོལ་པར་ཞུ། །དགེ་བ་དྲི་མེད་ཟླ་འདྲ་བས། །རྫོགས་པའི་བྱང་ཆུབ་ཐོབ་པར་ཤོག། །། ༦༨༽ ༄། །རྟག་ཏུ་ཉམས་སུ་ལེན་པའི་ཆོས་སློབ་དཔོན་ཡོན་ཏན་རྒྱལ་པོ་ལ་གདམས་པ།། ཨོཾ་སྭསྟི། འཇིག་རྟེན་མགོན་པོ་རིན་ཆེན་དང༌། །དཔལ་ལྡན་ཕག་མོ་གྲུ་པ་ལ། །གུས་པས་ཕྱག་འཚལ་སྐྱབས་སུ་མཆི། །བླ་མ་རིན་པོ་ཆེའི་སྤྱན་སྔ་ནས། །སློབ་དཔོན་ཡོན་ཏན་རྒྱལ་པོ་ལ་སྤྲིང་བ། །རྟག་ཏུ་ཉམས་སུ་བླང་བའི་གནད། །རྡོ་རྗེ་ས་འོང་སྦྱོར་བ་ལ། །དུས་རྣམས་རྟག་ཏུ་གནས་པ་ཡིས། །བར་ཆད་ཐམས་ཅད་སེལ་བར་བྱེད། །འདི་ལ་རྟག་ཏུ་གནས་པར་བྱ། །ནད་བརྒྱ་སྨན་གཅིག་གི་གནས་མཆོག་དེར། །དབང་གི་རྒྱལ་པོ་རྟག་ཏུ་བསྒོམ། །བདེ་སྦྱིན་ཏིང་འཛིན་དམ་པ་ལ། །རྟག་ཏུ་གནས་པར་མཛད་པར་ཞུ། །ལུས་དང་སེམས་དང་སྣང་བ་རྣམས། །བདེ་ལྡན་འཇིག་རྟེན་ཁམས་སུ་ནི། །འོད་དཔག་མེད་པ་བཞུགས་པ་ལྟར། །རྟག་ཏུ་གནས་དེར་བཞུགས་པར་ཞུ། །ཐུགས་དམ་འཕེལ་བར་མཛད་པར་ཞུ། །ཤཱཀྱའི་དགེ་སློང་སྤྱན་སྔ་བས། །རང་གི་བུ་ལ་གདམས་པ་ཡིན། །བླ་མེད་བྱང་ཆུབ་ཐོབ་པར་ཤོག། །། ༦༩༽ ༄། །ཏི་སེའི་རྣལ་འབྱོར་གྲགས་པ་རིན་ཆེན་ལ་གདམས་པ།། ཨོཾ་སྭསྟི།

བླ་མ་རིན་པོ་ཆེའི་སྤྱན་སྔ་ནས། ངན་བུའི་བུ་ཏི་སེ་བ་རྣལ་འབྱོར་གྱི་དབང་ཕྱུག་གྲགས་པ་རིན་ཆེན་ལ་སྤྲིངས་བ། བརྒྱུད་པ་རིན་པོ་ཆེ་འདིའི་ཆོས་བྱང་ཆུབ་ཀྱི་སེམས་རྣམ་པ་གཉིས་དབྱེ་བ་མེད་པའི་ཏིང་ངེ་འཛིན་ལ་རྟག་ཏུ་མཉམ་པར་བཞག་པས། སེམས་དེས་ལུས་བྱིན་གྱིས་རློབ། ལུས་ཀྱི་ན་ཚ་དང་སྡུག་བསྔལ་ཞི་ནས་འོང༌། ལུས་ཀྱིས་སྣང་བ་བྱིན་གྱིས་རློབ། ལྷ་དང་བཅས་པའི་འཇིག་རྟེན་དབང་དུ་འདུ། བར་དོ་རྣམ་པ་གསུམ་ཏིང་ངེ་འཛིན་གཅིག་པུ་དེས་བགྲོད་ནས། བླ་ན་མེད་པའི་བྱང་ཆུབ་ཏུ་སངས་རྒྱ། འཕྲིན་ལས་གཟུགས་སྐུ་རྣམ་པ་གཉིས་འཁོར་བ་མ་སྟོངས་བར་དུ་འབྱུང་བས། འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་ན་མེད་པའི་བྱང་ཆུབ་ལ་འགོད་པ་འདི་ནི་ངོ་མཚར་ལ་རྨད་དུ་བྱུང་བའི་ཆོས་ཡིན་པས། འདི་གཅིག་པུ་ཐུགས་ཉམས་སུ་བཞེས་པར་ཞུ། བུས་ན་ནིང་སྐུ་ཐང་ལ་མེན་ངོ་མཚར་ཅན་བསྐུར་ནས་བྱུང་བ་ཐུགས་ལ་བཏགས། ཕྱག་ཏུ་ཐིངས། གངས་ཀྱི་རྒྱལ་པོ་ཏི་སེ་ལ། །བུ་རྣལ་འབྱོར་དབང་ཕྱུག་གྲགས་རིན་གྱིས། །སྒྲུབ་པ་སྙིང་པོར་མཛད་པར་ཞུ། །སྐབས་སུ་འགྲོ་དོན་མཛད་པར་ཞུ།། །། ༧༠༽ ༄། །བཀའ་ཡིག་དགོས་པའི་རིམ་པ་དགེ་བཤེས་གཡུ་ཞུ་ལ་གདམས་པ།། ཨོཾ་སྭསྟི། འཇིག་རྟེན་མགོན་པོ་རིན་ཆེན་ལ། །ཕྱག་འཚལ་བྱིན་གྱིས་བརླབ་ཏུ་གསོལ། །འཁོར་བ་སྡུག་བསྔལ་གྱི་རྒྱ་མཚོ་ཡིན། །སྡུག་བསྔལ་རྒྱ་མཚོ་མཐའ་མེད་འདིར། །དེ་སྔོན་མགོ་བོ་འཁོར་ཞིང་འཁྱམས། །བཟོད་པར་དཀའ་བའི་སྡུག་བསྔལ་མྱོང༌། །ང་ཞེས་བྱ་བར་རབ་ཏུ་བཟུང༌། །འཛིན་པའི་བྱེ་བྲག་དུ་མ་ཡིས། །སྡུག་བསྔལ་ཉོན་མོངས་ཉམས་སུ་མྱོང༌། །ཨ་ལ་ལ་དང་ཨ་ཛི་ཛི། །དེ་སྔོན་རྨོངས་པས་མགོ་བོ་འཁོར། །སྨྱོན་པས་དྲན་པ་རྙེད་པ་ལྟར། །འཁོར་བའི་སྡུག་བསྔལ་ད་གཟོད་གོ། །སྤོང་བའི་འདུན་པ་གཏིང་ནས་སྐྱེས། །སྤོང་སེམས་བྱ་ལུགས་འདི་ལྟར་བྱ། །ངར་འཛིན་མེད་པའི་སེམས་ཉིད་ལ། །ཀུན་རྫོབ་བྱང་སེམས་རིན་པོ་ཆེ། །འགྲོ་བའི་དོན་དུ་བསྐྱེད་པར་བྱ། །དེ་ལས་སྐྱེས་པའི་ཚོགས་གཉིས་བསག

།འཇིག་རྟེན་མགོན་པོ་རིན་ཆེན་གྱི། །ལྔ་ལྡན་དམ་ཆོས་རིན་ཆེན་དང༌། །དབྱེར་མེད་ངོ་བོར་ཉམས་སུ་བླང༌། །དུས་གསུམ་འཁོར་འདས་མ་ལུས་པ། །མ་སྐྱེས་སྐྱེ་མེད་སེམས་ཉིད་ལགས། །མ་སྐྱེས་པ་ལ་སྐྱེ་བ་མེད། །སྐྱེ་བ་མེད་པའི་ངོ་བོ་དེ། །ནམ་མཁའ་སྤྲིན་དང་བྲལ་བ་འམ། །རྒྱ་མཚོ་རྙོག་མ་དྭངས་པ་ལྟར། །བླ་མ་དམ་པའི་བྱིན་རླབས་ཀྱིས། །རྟོགས་པ་ངོ་བོ་ཉིད་ཀྱིས་འཆར། །ངོ་བོ་ངོ་བོ་བྱ་བ་དེ། །ངོ་བོ་སྟོང་ཉིད་ནམ་མཁའ་ལ། །གཟུང་འཛིན་རྣམ་རྟོག་སྤྲིན་དང་བྲལ། །སྤྲིན་མེད་ནམ་མཁའི་ཉི་མ་དེས། །སྣང་བ་རྒྱ་ཆེན་སྟོན་པ་ལྟར། །དུས་གསུམ་མ་ལུས་མངོན་དུ་གྱུར། །མ་ལུས་རྟེན་ཅིང་འབྲེལ་འབྱུང་རྣམས། །འཁྲུལ་མེད་ཡེ་ཤེས་མིག་གིས་མཐོང༌། །བྱང་ཆུབ་སེམས་གཉིས་དབྱེར་མེད་པ། །སེམས་ཉིད་གདོད་ནས་མ་སྐྱེས་པ། །ཇི་ལྟར་ཆུ་ལ་ཆུ་བཞག་དང༌། །ཇི་ལྟར་མར་ལ་མར་བཞག་བཞིན། །དབྱེ་བ་མེད་པར་གཅིག་ཏུ་རྟོགས། །རྟོགས་པའི་ངོ་བོ་རྣམ་པར་དག །བསྒོམ་པའི་ངོ་བོ་དྲན་དང་བྲལ། །སྒོམ་མཁན་དམིགས་པ་བློ་ལས་འདས། །བདེ་གསལ་རྣམ་པར་མི་རྟོག་པའི། །ཉམས་རྣམས་ནམ་མཁའི་སྤྲིན་ལྟར་དེངས། །སྡུག་བསྔལ་འཁོར་བའི་རྒྱ་མཚོ་དེ། །རྟོགས་པའི་ཡེ་ཤེས་ཉི་མས་བསྐམས། །ལྷུན་གྱིས་གྲུབ་པའི་འཕྲིན་ལས་དེ། །རྩོལ་བ་མེད་པར་འབྱུང་བ་དེས། །ནམ་མཁའ་མཉམ་པའི་སེམས་ཅན་རྣམས། །བདེ་ཐོབ་སྡུག་བསྔལ་བྲལ་བ་དང༌། །རྫོགས་པའི་བྱང་ཆུབ་ཐོབ་པར་བྱེད། །རྡོ་རྗེ་འཆང་ནས་ད་ལྟའི་བར། །ཐ་སྙད་ཚིག་གིས་མ་གོས་ཤིང༌། །དོན་གྱི་སྙིང་པོ་དམ་པ་ནི། །ཐུགས་ནས་ཐུགས་སུ་བརྒྱུད་པ་ཡིན། །ཐུགས་བརྒྱུད་རིན་ཆེན་གཏེར་མཛོད་འདི། །དྲི་མེད་ཡེ་ཤེས་སྤྱན་གྱིས་ནི། །ལེགས་པར་གཟིགས་པའི་སྐྱེས་ཆེན་ཁྱེད། །མཚམས་བཅད་མཐོ་བརྩིགས་སྤྲོས་བཅད་ནས། །བཞུགས་པར་རིགས་པ་མ་ལགས་པས། །ཇི་ལྟར་འཇམ་དབྱངས་དཔའ་བོ་ཡིས། །རབ་འབྱམས་འཇིག་རྟེན་ཁམས་རྣམས་སུ། །འགྲོ་བ་མང་པོ་འདུལ་བ་ལྟར། །སྐྱེས་ཆེན་མི་ཡི་སེང་གེ་ཡིས། །གདུལ་བྱ་མང་པོ་སྨིན་པར་མཛོད། །དུས་གསུམ་འཁོར་འདས་མ་ལུས་དང༌། །ཚིག་དང་སྤྲོས་པ་དུ་མ་རྣམས། །མ་སྐྱེས་སྐྱེ་མེད་ཆོས་ཀྱི་སྐུར། །རྟོགས་པའི་རྣལ་འབྱོར་དབང་ཕྱུག་ཁྱེད། །ཇི་ལྟར་སྤྱན་རས་གཟིགས་དབང་གིས། །ཉམས་ཐག་སྡུག་བསྔལ་ཅན་སྐྱོབ་ལྟར། །འགྲོ་བ་ཉོན་མོངས་སེམས་ཅན་རྣམས། །ཚད་མེད་ཐུགས་རྗེ་ཆེན་པོ་དང༌། །རྣམ་དག་བྱང་ཆུབ་སེམས་གཉིས་ཀྱིས། །སྐྱོབ་པའི་བརྩོན་འགྲུས་རྩོམ་པར་ཞུ། །ཚོགས་དང་དབེན་པ་ཁྱད་མེད་ཅིང༌། །མཉམ་གཞག་རྗེས་ཐོབ་གཉིས་མེད་ན། །བསེ་རུ་ལྟ་བུར་ཇི་ལྟར་གནས། །ལུས་དང་སེམས་དང་སྣང་བ་གསུམ། །དབྱེར་མེད་འོད་གསལ་ཆེན་པོར་རྟོགས། །བྱ་བྱེད་སྤྲོས་པའི་རྒྱ་མཚོ་རྣམས། །སྤྲོས་མེད་སྤྲོས་དང་བྲལ་རྟོགས་ནས། །ཇི་ལྟར་སྤྲོས་པ་སྤང་བར་བྱ། །སེམས་ཅན་ཁམས་ལ་སངས་རྒྱས་སུ། །འབྲས་བུ་བསྒྲུབ་པར་ནུས་བཞིན་དུ། །བཏང་སྙོམས་བཞུགས་པར་ག་ལ་རིགས། །འཇིག་རྟེན་མགོན་པོ་རིན་ཆེན་དང༌། །སྐྱོབ་མཛད་ཤཱཀྱའི་རྒྱལ་པོ་ཡིས། །གདུལ་བྱ་མང་པོ་སྨིན་པར་མཛད། །དགེ་སློང་དགེ་སློང་མ་རྣམས་དང༌། །དགེ་བསྙེན་དགེ་བསྙེན་མ་རྣམས་ནི། །སྟོན་པས་རྣམ་བཞིའི་འཁོར་དུ་གསུངས། །དེ་ལ་སྤང་བླང་མི་མཛད་ཞུ། །སྙིང་ནས་དད་དང་གུས་པ་ཡིས། །ཁྱེད་རང་མིན་པ་རེ་ས་མེད། །སྙིང་གཏད་གཏན་གྱི་བློ་ལྟོས་བཅས། །ད་ནས་བྱང་ཆུབ་མ་ཐོབ་བར། །ཟབ་མོའི་ཆོས་ཀྱིས་སྨིན་པར་མཛོད། །རྣམ་དག་ཚུལ་ཁྲིམས་རིན་ཆེན་དང༌། །སྨོན་འཇུག་དོན་དམ་རྣམ་གསུམ་གྱིས། །ལེགས་པར་སྨིན་པར་མཛད་པ་དང༌། །དུས་གསུམ་དུས་མེད་ཆོས་ཀྱི་སྐུ། །རྣམ་དག་འོད་གསལ་ཆེན་པོ་ཡིས། །སྡུག་བསྔལ་རྒྱ་མཚོར་འཁོར་བ་ལས། །ངེས་པར་སྒྲོལ་བར་མཛད་པ་དང༌། །མ་ཆགས་མི་སྡང་རྨོངས་བྲལ་བའི། །ལུས་ངག་ཡིད་གསུམ་སྤྱོད་པ་རྣམས། །བསོད་ནམས་ཡེ་ཤེས་ཚོགས་གཉིས་དང༌། །འབྲལ་བ་མེད་པར་སྟོན་པར་བྱོས། །སློབ་དཔོན་རྣལ་འབྱོར་གྱི་དབང་ཕྱུག་ཆེན་པོ་འགྲོ་བ་མང་པོ་ཐར་པའི་གྲོང་ཁྱེར་དུ་འཁྲིད་པར་མཛད་པའི་ཐབས་ལ་མཁས་པའི་དེད་དཔོན་ཆེན་པོ་གཡུ་ཞུ་བ་ལ་ཞུ་བའི་ཡི་གེ་སྤྲིངས་ཡིག་དགོས་པའི་རིམ་པ་ཞེས་བྱ་བའོ། །རྗེ་རིན་པོ་ཆེའི་ཞལ་སྔ་ནས་གསུངས་པའི་བཀའ་ཡིག་དགོས་པའི་རིམ་པ་ཞེས་བྱ།

བླ་མ་རིན་པོ་ཆེ་ཕག་མོ་གྲུ་པས་དགེ་བཤེས་གཡུ་ཞུ་བ་ལ་སྤྲིངས་པ། སྟོན་པ་ལ་བསྐུར་བ་ལགས་སོ། འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། ཀུན་ཀྱང་ཀུན་ནས་བཟང་པོར་རེད་གྱུར་ཅིག། ༈ །།རྡོ་རྗེ་འཆང་གིས་དབུ་མཛད་པའི། །བླ་མ་རྣམས་ཀྱི་བཀྲ་ཤིས་ཤོག །ཤཱཀྱའི་རྒྱལ་པོས་དབུ་མཛད་པའི། །ཕྱོགས་བཅུའི་སངས་རྒྱས་ཐམས་ཅད་དང༌། །འཇིག་རྟེན་མགོན་པོ་སྒམ་པོ་པ། །དཔལ་ལྡན་ཕག་མོ་གྲུ་པ་དང༌། །འཇིག་རྟེན་མགོན་པོ་རིན་ཆེན་གྱི། །བཀྲ་ཤིས་དེས་ཀྱང་བདེ་ལེགས་ཤོག །ཡི་དམ་ལྷ་དང་དཀོན་མཆོག་གསུམ། །ཆོས་སྐྱོང་སྲུང་མའི་བཀྲ་ཤིས་ཤོག། ༈ །།ཨོཾ་སྭསྟི། ཐོག་མེད་དུས་ནས་དུས་གསུམ་བསགས་པ་དང༌། །གདོད་ནས་ཡོད་པའི་དགེ་བ་དྲི་མེད་དང༌། །བདག་གིས་དེ་ལ་དམིགས་པའི་དགེ་བ་དེས། །དྲི་མེད་རྒྱལ་བའི་ཞིང་ཁམས་བདེ་ལྡན་དུ། །པདྨ་ལས་སྐྱེས་དགེ་སློང་གྱུར་ནས་ཀྱང༌། །རྒྱལ་བ་འོད་དཔག་མེད་པ་དེ་མཐོང་ནས། །བྱང་ཆུབ་ལུང་བསྟན་དམ་པ་ཐོབ་པར་ཤོག །དྲི་མེད་རྒྱལ་བ་ཕག་མོ་གྲུ་པ་དང༌། །འཇིག་རྟེན་མགོན་པོ་དཔལ་ལྡན་འབྲི་གུང་པ། །ཡབ་སྲས་གཉིས་དང་རྟག་ཏུ་མི་འབྲལ་ཞིང༌། །འཁོར་བ་སྡུག་བསྔལ་རྒྱ་མཚོ་འདི་བསྐམས་ནས། །འཇིག་རྟེན་སངས་རྒྱས་ཉི་མ་འཆར་གྱུར་ཅིག། །། ༧༡༽ ༄། །ཉེ་གནས་རིན་ཆེན་ཤེས་རབ་ལ་གདམས་པ།། ཨོཾ་སྭསྟི། བླ་མ་རྣམས་དང་ཡི་དམ་ལྷ། །བླ་མེད་དཀོན་མཆོག་གསུམ་པོ་ལ། །གུས་པས་ཕྱག་འཚལ་སྐྱབས་སུ་མཆི། །སྤྱིར་ཐེག་པ་ཆེན་པོ་གསང་སྔགས་ལས། །བྱུང་བའི་བརྒྱུད་པ་རིན་པོ་ཆེའི། །ཉམས་སུ་བླང་བའི་དམ་པའི་ཆོས། །བྱང་ཆུབ་སེམས་དང་ཡི་དམ་ལྷ། །བླ་མ་ཕྱག་རྒྱ་ཆེན་པོ་ལ། །རྟག་ཏུ་མཉམ་པར་འཇོག་པ་དང༌། །དུས་གསུམ་བསགས་དང་ཡོད་པ་ཡི། །དགེ་བའི་རྩ་བ་མ་ལུས་པ། །བླ་མེད་བྱང་ཆུབ་བསྔོ་བ་ཡི། །ལྔ་ལྡན་དམ་ཆོས་རིན་ཆེན་དང༌། །ད་ནས་བྱང་ཆུབ་སྙིང་པོའི་བར། །འབྲལ་བ་མེད་པར་ཉམས་སུ་ལོངས། །འཇིག་རྟེན་མགོན་པོ་རིན་ཆེན་གྱིས། །ཕྱག་རྒྱ་ཆེན་པོ་སེང་གེ་སྟེ། །ལྔ་ལྡན་མ་ཤེས་མིག་མེད་ཡིན། །གསུངས་པའི་དོན་དེ་གོ་བར་གྱིས། །ཕྱག་རྒྱ་ཆེན་པོའི་ངོ་བོ་ནི། །མ་སྐྱེས་སྐྱེ་མེད་བློ་ལས་འདས། །བློ་དང་བྲལ་བའི་ཏིང་འཛིན་ལ། །ད་ནས་བྱང་ཆུབ་སྙིང་པོའི་བར། །རྟག་ཏུ་མཉམ་པར་གཞག་པར་བྱ། །འཇིག་རྟེན་མགོན་པོ་རིན་ཆེན་གྱིས། །དཔལ་ལྡན་ཕག་མོ་གྲུ་པ་ལ། །ལེགས་པར་བསྟོད་པའི་ངོ་བོ་ནི། །རབ་ཞི་ཐུགས་ཀྱི་དཀྱིལ་འཁོར་བློ་ལས་རྣམ་འདས་པ། །བློ་མིག་དག་པའི་འཕགས་པས་དཔོག་པར་མི་ནུས་ན། །བློ་ཅན་འཇིག་རྟེན་གཞན་གྱིས་སྨོས་ཀྱང་ཅི་དགོས་པ། །ཤིན་ཏུ་ཟབ་པའི་བདག་ཉིད་རིན་པོ་ཆེ་དཔལ་འདུད། །ཟབ་པ་བྱ་བའི་གོ་བ་དེ། །གཟུང་དང་འཛིན་པ་ཉོན་མོངས་དང༌། །རྟོག་དང་རྣམ་པར་རྟོག་པ་རྣམས། །ནམ་མཁའ་རྣམ་པར་དག་པ་ལ། །སྤྲིན་གྱིས་བསྒྲིབ་པ་མེད་པ་ལྟར། །གཟུང་དང་འཛིན་པའི་སྤྲིན་ཚོགས་རྣམས། །རྣམ་པར་དག་པ་ནམ་མཁའ་འདྲ། །དམ་ཆོས་འདི་ནི་མ་རྟོགས་པར། །ཁམས་གསུམ་འཁོར་བའི་རྒྱ་མཚོར་ཆུད། །དམྱལ་བ་ཡི་དྭགས་དུད་འགྲོ་དང༌། །སྡུག་བསྔལ་འཁོར་བའི་རྒྱ་མཚོར་འཁོར། །རེས་འགའ་ལྷ་དང་མི་རྣམས་དང༌། །ལྷ་མ་ཡིན་དང་བཅས་པར་སྐྱེས། །འཁོར་བ་སྡུག་བསྔལ་རྒྱ་མཚོ་ལས། །མ་ཐོན་གཏི་མུག་བྱིངས་སུ་ཚུད། །གང་ལ་ཇི་སྲིད་བློ་ཡོད་ཚེ། །དེ་སྲིད་འཁོར་བ་སྡུག་བསྔལ་ཡིན། །ནམ་ཞིག་བློ་དང་བྲལ་བ་ན། །དུས་གསུམ་རྒྱལ་བའི་ཆོས་སྐུ་ཡིན། །ཆོས་སྐུ་བློ་དང་བྲལ་བ་ལ། །གཟུགས་སྐུ་རྣམ་གཉིས་འབྱུང་བ་དེས། །འགྲོ་བ་སྨིན་དང་གྲོལ་བ་དང༌། །བྱང་ཆུབ་མཆོག་ལ་འགོད་པ་དེ། །ནམ་མཁའ་ལྟ་བུའི་རྒྱུ་འབྲས་དང༌། །མི་ཟད་རྒྱན་གྱི་འཁོར་ལོ་ཡིན། །ལེགས་པར་སྒྲུབས་དང་རྣལ་འབྱོར་པ། །གང་གིས་འགྲུབ་ཅིང་རྟོགས་སྙམ་ན། །རྣམ་པར་དག་པ་ཆོས་ཀྱི་སྐུ། །འཇིག་རྟེན་མགོན་པོ་རིན་ཆེན་ལ། །དུས་མཐའི་མོས་གུས་ཆོས་སྐུར་བསྒོམ། །རྟོགས་འགྱུར་འདི་ལ་ཐེ་ཚོམ་མེད། །ད་ལྟ་ལུས་ངག་ཡིད་གསུམ་གྱི། །བྱ་བ་བྱེད་པས་བླ་མ་ཡི། །ཞབས་འབྲིང་ཞབས་ཏོག་བྱེད་པ་འདི། །ཆགས་སྡང་རྨོངས་དང་མ་འདྲེས་པར། །བྱང་ཆུབ་སེམས་ལས་སྐྱེས་པར་སྒྲུབས། །སྤྱོད་པ་རྣམ་པར་དག་པ་ཡི། །བླ་མེད་ཚུལ་ཁྲིམས་རིན་ཆེན་དང༌། །མ་བྲལ་ཆོས་རྣམས་ཀུན་གྱི་གཞི། །བསོད་ནམས་ཡེ་ཤེས་ཚོགས་གཉིས་པོ། །ཁྱད་དུ་མ་གསོད་གསོག་པར་མཛོད། །རྟག་ཏུ་རི་ཁྲོད་སྟོང་པ་རེར། །གནས་པ་གོང་མའི་རྣམ་ཐར་ཡིན། །རི་ཁྲོད་གངས་ཁྲོད་ནགས་ཁྲོད་དང༌། །རྟག་ཏུ་འབྲལ་བར་མ་བྱེད་ཅིག

།འགྲོ་བའི་མགོན་པོ་རིན་ཆེན་གྱིས། །མི་རྗེས་སླེབ་པར་འདོད་ན་རི་ལ་སོང༌། །རྡོ་རྗེའི་གསུང་དེ་སྙིང་པོར་གཟུང་བར་བྱ། །ཇི་སྲིད་བླ་མ་བསྟེན་གྱི་བར། །ཅི་གསུང་བཀའ་བཞིན་བསྒྲུབ་པར་བྱ། །ནམ་ཞིག་དུས་ལ་བབ་པའི་ཚེ། །རི་ཁྲོད་དགོན་གནས་འགྲྀམ་པར་བྱ། །ལར་འཁོར་བ་སྤོང་བ་སྙིང་པོའི་ཆོས། །འཇིག་རྟེན་མགོན་པོའི་ཐུགས་དགོངས་མཆོག །སྐྱེ་མེད་བློ་དང་བྲལ་བ་དང༌། །འབྲལ་བ་མེད་པར་རི་ཁྲོད་བསྟེན། །འཁོར་བ་སྡུག་བསྔལ་རྒྱ་མཚོ་འདི། །སྤོང་བར་བྱེད་པ་དམ་པའི་ཆོས། །ཤཱཀྱའི་དགེ་སློང་སྤྱན་སྔ་བས། །ཉེ་གནས་རིན་ཆེན་ཤེས་རབ་ལ། །ཉམས་སུ་བླང་བར་བྱ་ཕྱིར་གདམས། །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེད་གྱུར་ཅིག། །། ༧༢༽ ༄། །ཕྱག་རྒྱ་ཆེན་པོ་ལྔ་ལྡན་གྱི་ཁྲིད་རིན་ཆེན་ཕྲེང་བ་ཤེས་རབ་སེང་གེ་གདམས་པ།། ཨོཾ་སྭསྟི། བླ་མ་རྣམས་དང་ཡི་དམ་ལྷ། །བླ་མེད་དཀོན་མཆོག་གསུམ་པོ་དང༌། །རྒྱལ་བ་སྲས་བཅས་མ་ལུས་ལ། །གུས་པས་ཕྱག་འཚལ་སྐྱབས་སུ་མཆི། །སྤྱིར་ཐེག་པ་ཆེན་པོ་གསང་སྔགས་ལས། །བྱུང་བའི་བརྒྱུད་པ་རིན་པོ་ཆེའི། །ཉམས་སུ་བླང་བའི་དམ་པའི་ཆོས། །བྱང་ཆུབ་སེམས་དང་ཡི་དམ་ལྷ། །བླ་མ་ཕྱག་རྒྱ་ཆེན་པོ་ལ། །རྟག་ཏུ་མཉམ་པར་འཇོག་པ་དང༌། །དུས་གསུམ་བསགས་དང་ཡོད་པ་ཡི། །དགེ་བའི་རྩ་བ་མ་ལུས་པ། །བླ་མེད་བྱང་ཆུབ་བསྔོ་བ་ཡི། །ལྔ་ལྡན་དམ་ཆོས་རིན་ཆེན་དང༌། །ད་ནས་བྱང་ཆུབ་སྙིང་པོའི་བར། །འབྲལ་བ་མེད་པར་ཉམས་སུ་ལོངས། །བརྩོན་འགྲུས་ཅན་གྱི་གང་ཟག་གིས། །ཚེ་གཅིག་ལུས་གཅིག་འདི་ཉིད་ལ། །རྫོགས་པའི་སངས་རྒྱས་ཐོབ་པའི་ཐབས། །དམ་ཆོས་ལྔ་ལྡན་རིན་ཆེན་ལགས། །འཇིག་རྟེན་མགོན་པོ་རིན་ཆེན་གྱིས། །ཕྱག་རྒྱ་ཆེན་པོ་སེང་གེ་སྟེ། །ལྔ་ལྡན་མ་ཤེས་མིག་མེད་ཡིན། །གསུངས་པའི་དོན་དེ་གོ་བར་གྱིས། །ཕྱག་རྒྱ་ཆེན་པོའི་ངོ་བོ་ནི། །མ་སྐྱེས་སྐྱེ་མེད་བློ་ལས་འདས། །བློ་དང་བྲལ་བའི་ཏིང་འཛིན་ལ། །ད་ནས་བྱང་ཆུབ་སྙིང་པོའི་བར། །རྟག་ཏུ་མཉམ་པར་གཞག་པར་བྱ། །འཇིག་རྟེན་མགོན་པོ་རིན་པོ་ཆེས། །དཔལ་ལྡན་ཕག་མོ་གྲུ་པ་ལ། །ལེགས་པར་བསྟོད་པའི་ངོ་བོ་ནི། །རབ་ཞི་ཐུགས་ཀྱི་དཀྱིལ་འཁོར་བློ་ལས་རྣམ་འདས་པ། །བློ་མིག་དག་པའི་འཕགས་པས་དཔོག་པར་མི་ནུས་ན། །བློ་ཅན་འཇིག་རྟེན་གཞན་གྱིས་སྨོས་ཀྱང་ཅི་དགོས་པ། །ཤིན་ཏུ་ཟབ་པའི་བདག་ཉིད་རིན་པོ་ཆེ་དཔལ་འདུད། །ཟབ་པ་བྱ་བའི་གོ་བ་དེ། །གཟུང་དང་འཛིན་པའི་ཉོན་མོངས་དང༌། །རྟོག་དང་རྣམ་པར་རྟོག་པ་རྣམས། །ནམ་མཁའ་རྣམ་པར་དག་པ་ལ། །སྤྲིན་གྱིས་བསྒྲིབས་པ་མེད་པ་ལྟར། །གཟུང་དང་འཛིན་པའི་སྤྲིན་ཚོགས་རྣམས། །རྣམ་པར་དག་པ་ནམ་མཁའ་འདྲ། །དམ་ཆོས་འདི་ནི་མ་རྟོགས་བར། །ཁམས་གསུམ་འཁོར་བའི་རྒྱ་མཚོར་ཚུད། །དམྱལ་བ་ཡི་དྭགས་དུད་འགྲོ་དང༌། །སྡུག་བསྔལ་འཁོར་བའི་རྒྱ་མཚོར་འཁོར། །རེས་འགའ་ལྷ་དང་མི་རྣམས་དང༌། །ལྷ་མ་ཡིན་དང་བཅས་པར་སྐྱེས། །འཁོར་བ་སྡུག་བསྔལ་རྒྱ་མཚོ་ལས། །མ་ཐོན་གཏི་མུག་བྱིངས་སུ་ཚུད། །གང་ལ་ཇི་སྲིད་བློ་ཡོད་ཚེ། །དེ་སྲིད་འཁོར་བ་སྡུག་བསྔལ་ཡིན། །ནམ་ཞིག་བློ་དང་བྲལ་བ་ན། །དུས་གསུམ་རྒྱལ་བའི་ཆོས་སྐུ་ཡིན། །ཆོས་སྐུ་བློ་དང་བྲལ་བ་ལ། །གཟུགས་སྐུ་རྣམ་གཉིས་འབྱུང་བ་དེས། །འགྲོ་བ་སྨིན་དང་གྲོལ་བ་དང༌། །བྱང་ཆུབ་མཆོག་ལ་འགོད་པ་དེ། །ནམ་མཁའ་ལྟ་བུའི་རྒྱུ་འབྲས་དང༌། །མི་ཟད་རྒྱན་གྱི་འཁོར་ལོ་ཡིན། །ལེགས་པར་སྒྲུབས་དང་རྣལ་འབྱོར་པ། །གང་གིས་འགྲུབ་ཅིང་རྟོགས་སྙམ་ན། །རྣམ་པར་དག་པ་ཆོས་ཀྱི་སྐུ། །འཇིག་རྟེན་མགོན་པོ་རིན་ཆེན་ལ། །གཟུགས་སྐུ་གཉིས་ལས་འདས་པ་ཡི། །དུས་མཐའི་མོས་གུས་ཆོས་སྐུར་བསྒོམ། །རྟོགས་འགྱུར་འདི་ལ་ཐེ་ཚོམ་མེད། །ལར་འདུས་བྱས་ཐམས་ཅད་མི་རྟག་ཅིང༌། །སང་དང་འཆི་བ་གང་སྔ་ཡང༌། །སུས་ཀྱང་ཚོད་ཟིན་མི་ནུས་པས། །སྒྲུབ་པ་ཉམས་སུ་ལེན་པར་ཞུ། །འཁོར་དང་གཉེན་འདུན་ལོངས་སྤྱོད་རྣམས། །མཐའ་རྒྱས་ཕུན་སུམ་ཚོགས་ན་ཡང༌། །འཇིག་རྟེན་འདོད་པའི་ཡོན་ཏན་ཏེ། །ཐར་པའི་བར་དུ་གཅོད་པར་བྱེད། །སྡེ་དང་དགོན་པ་ཡུལ་ཕྱོགས་རྣམས། །ཀུན་གྱི་བརྟེན་ས་ཁྱེད་ཡིན་ཡང༌། །ཁྱེད་ཉིད་གང་ལ་བརྟེན་པ་དེ། །ཤེས་པར་མཛོད་ཅིག་དམ་པ་ཁྱེད། །ད་ལན་འདི་བྱ་དེ་རྗེས་ལ། །བདག་གིས་སྒྲུབ་པ་བྱ་སྙམ་སྟེ། །དུས་ལ་ལོང་ནི་ཡོད་མོད་ཀྱང༌། །ཚེ་ལ་ལོང་མེད་ཤེས་པར་མཛོད། །རླུང་དམར་ནང་གི་མར་མེ་དེ། །ད་ལྟ་གསལ་འཕྲོ་ཀམ་གྱིས་འགྲོ། །རྟག་རྟག་འདྲ་བའི་ཕུང་པོ་འདི། །འཆི་རྐྱེན་མར་མེ་དེ་དང་མཚུངས། །འཇིག་རྟེན་འདུ་འཛི་སྣ་ཚོགས་ཀྱིས། །རང་གཞན་ཐམས་ཅད་གཡེང་གཡེང་ནས། །སྒྲུབ་པའི་བར་དུ་གཅོད་པར་བྱེད། །ཕལ་ཆེར་སྐུ་མཚམས་མཛད་པར་ཞུ། །རྒྱུ་མེད་འབྲས་བུ་མི་སྲིད་པས། །བྱང་ཆུབ་སེམས་ལས་སྐྱེས་པ་ཡི། །བསོད་ནམས་ཡེ་ཤེས་ཚོགས་རྣམ་གཉིས། །རྒྱུན་ཆད་མེད་པར་གསོག་པར་མཛོད། །ཡོན་ཏན་བསྐྱེད་པར་བྱེད་པ་ཡི། །ཚུལ་ཁྲིམས་ས་གཞི་ཡིན་པས་ན། །སྟོན་པས་ཇི་ལྟར་བཅས་པ་ཡི། །ཉེས་ལྟུང་རྒྱུད་ལ་མ་སྐྱེ་མཛོད། །འཁོར་བ་སྡུག་བསྔལ་གྱི་རྒྱ་མཚོ་འདི། །སྤོང་བར་བྱེད་པ་དམ་པའི་ཆོས། །ཤཱཀྱའི་དགེ་སློང་སྤྱན་སྔ་བས། །བདག་གི་བུ་སྡུག་དགེ་བའི་བཤེས། །རྒྱལ་པོ་ལྟ་བུའི་རྣལ་འབྱོར་པ། །ལུས་དང་ངག་དང་ཡིད་གསུམ་གྱིས། །བླ་མ་དམ་པ་མཉེས་མཛད་པའི། །དཔོན་ཤེས་རབ་སེང་གེ་ཁྱེད་ལ་སྤྲིངས། །བསོད་ནམས་འདི་ཡིས་ཐམས་ཅད་གཟིགས་པ་ཉིད། །ཐོབ་ནས་ཉེས་པའི་དགྲ་རྣམས་ཕམ་བྱས་ཏེ། །རྒས་ནད་འཆི་བའི་རྦ་ཀློང་འཁྲུག་པ་ཡི། །སྲིད་པའི་མཚོ་ལས་འགྲོ་བ་མ་ལུས་འདོན་པར་ཤོག

།ལྔ་ལྡན་རིན་པོ་ཆེའི་ཕྲེང་བ་ཞེས་བྱ་བ། དཔོན་ཤེས་རབ་སེང་གེ་ལ་གདམས་པའོ།། །། 

༧༣༽ ༄། །གདན་ས་རིན་པོ་ཆེའི་བླ་མ་དགེ་འདུན་རྣམས་ལ་གདམས་པ།། ཨོཾ་སྭསྟི། སྐྱོབ་མཛད་ཤཱཀྱའི་རྒྱལ་པོ་དང༌། །རྒྱལ་བ་ཕག་མོ་གྲུ་པ་དང༌། །འཇིག་རྟེན་མགོན་པོ་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི། །སློབ་དཔོན་པས་དབུ་མཛད་པའི་གདན་ས་རིན་པོ་ཆེའི་བླ་མ་དགེ་འདུན་ལ་ཞུ་བ་འབུལ་བ། གདན་ས་རིན་པོ་ཆེ་དེ་དམ་པའི་ཆོས་འབའ་ཞིག་གིས་སྐྱོང་བར་ཞུ། དེ་ལ་བར་གཟུ་གཡོན་གསུམ་མི་མཛད་པར་ཞུ་བ་དང༌། རྒེ་རུ་དང་དགེ་བསྙེན་སྒོ་འཇུས་དང་བཙན་ཀར་མི་ལེན་པར་ཞུ། བུ་ལོན་རྙིང་པའམ་འབྲེལ་བག་ཙམ་རེ་ལ་སྙད་བཏགས་ནས་སྒོམ་ཆེན་པ་རྣམས་སྦྲན་ནས་མགོན་པོ་འོད་བཞིན་དུ་མི་འཆི་བར་ཞུ། ཆང་འཐུང་དང་ཁྱིམ་བཙུན་བྱུང་ན་གདན་ས་བའི་ཁོག་ཏུ་མེད་པར་དེ་ལ་ཁ་བོར་ལ་ཞོག སྤྱིར་ངམ་ཤོད་པ་རྗེ་ས་བདག་གི་རྒྱལ་པོ་ཕར་ཀ་ཚུར་ཀ་གནས་གཞི་དང་སྡེ་དགོན་ཡོན་མཆོད་དང་བཅས་པའི་ཞབས་ཏོག་ཏུ་ཅི་འགྲོ་ཁོང་མི་མཉེས་པ་མེད་པ་དང་ཞབས་འདྲེན་དུ་འགྲོ་བ་མི་མཛད་པར་ཞུ། ཐེལ་ལ་བཞུགས་པའི་གྲྭ་ནང་གང་གིས་ཀྱང་སོ་སོའི་ཚོམས་བྱས་ནས་ངན་རྒྱབ་དང་ཁ་མཆུ་ཁ་སྨྲས་གང་གིས་ཀྱང་མི་མཛད་པར་ཞུ། མདུན་དོན་དང་ལབ་གཞི་ཅི་བྱུང་ཡང་ནང་པ་ལ་ཞུས་ལ་ནང་པས་ཕུ་བསྒྱུར་ལ་ནང་པ་མ་གཏོགས་པ་སོ་སོ་སྒོ་སྒོར་གང་གིས་ཀྱང་མི་མཛད་པར་ཞུ། ཕྱག་འཚལ་སྒང་ཡན་ཆོད་དུ་ཆང་གི་རྒྱུ་འགྲུལ་སྔོན་ནས་ད་ལྟའི་བར་ལ་མེད་པ་ཡིན་པས་བྱུང་ན་ཆད་པ་ཆེ་ཚད་དུ་གཅོད་པར་ཞུ། །གྲྭ་ནང་མེད་པའི་ཐེལ་ལ་ཕྱུག་མ་གང་གིས་འཛིན་པས་ཤར་ལ་འདེད་ན་ཆུ་ཕྱར་མོ་ནས་མང་ཀར་སྒང་ལ་འདེད་པ་དང༌། ནུབ་ལ་འདེད་ན་ཕྱག་འཚལ་གོང་མ་མ་གཏོགས་པ་ལམ་གཞན་ལ་མི་འདོན་པར་ཞུ། ཕུ་རིན་པོ་ཆེ་དེའི་ཤིང་ལ་བླ་མ་གོང་མ་རྣམས་དང་ངན་བུ་དང་བཅས་པའི་བཀའ་རྒྱའི་ཁོག་ཏུ་ཇི་ལྟར་བཅུག་པ་ལ་མི་ཅོག་པར་ཞུ། འཇང་སྐྱང་དང༌། ཟངས་རི། འོམ་ཀ་དང་ཉིང་ར་ཡན་ཆོད་ཀྱི་གཞིས་ཀ་བ་དང་ཤེ་མ་རྣམས་ཀྱིས་ཆོས་དང་མཐུན་པ་འབའ་ཞིག་གྱིས།

ཆོས་དང་མི་མཐུན་པའི་རྫས་ཕག་དང༌། ལུག་མ་འཛིན། ཆོས་དང་མི་མཐུན་པ་སྤྱོད་ཟེར་བ་བྱུང་ན་འབྲོག་བོད་གང་དུ་ཡང་མི་འཇོག་པར་ཞུ། ཡང་དགོན་ནང་པའི་བྱབ་བ་རྣམས་ཀྱིས་ཀྱང༌། སློབ་དཔོན་པའི་སྤྱན་སྔ་ནས་ཅི་གསུང་སྒྲུབ་པ་དང༌། བརྩོན་འགྲུས་འོད་ཟེར་གྱིས་ཇི་ལྟར་བཤམས་པ་དང༌། ཇི་ལྟར་ཟེར་བ་བཞིན་བསྒྲུབ་པར་ཞུ། ཁོ་བླ་མ་དགེ་འདུན་ཐམས་ཅད་ཀྱི་ཞབས་ཏོག་པར་ཡབ་སྲས་ཐམས་ཅད་ཀྱིས་བསྐོས་པའི་མི་ཡིན། བརྩིགས་པའི་མཁར་ཡིན། ཁྲིམས་རོགས་མེད་པར་ཡོན་བདག་མོའི་གནས་པོ་མི་མཛད་པར་ཞུ། སྤྱིར་སྐོར་བ་བ་དང་འབུལ་བ་སྐྱེལ་བའི་ཡོན་བདག་མོ་བྱུང་བ་རྣམས་ཞག་གསུམ་ཕན་མི་འཇོག་པར་ཞུ། ཞག་གསུམ་ཕན་གང་གིས་བཞག་ཀྱང་ཆད་པ་གཅོད་པར་ཞུ། ཐམས་ཅད་ཐང་ཤམ་དང་ལྡན་པར་གྱིས། ཕུ་དེར་རལ་གུ་དང་གོས་དཀར་པོ་གོན་པ་བྱུང་ན་ཤུས། དགེ་བཤེས་ཁམས་སྟོན་འདི་གདན་ས་རིན་པོ་ཆེའི་སྤྱི་དཔོན་ཡིན་པས། ཁོས་ཇི་ལྟར་བཤམས་པ་ལ་ཐམས་ཅད་ཀྱིས་ཉན་པར་ཞུ། གདན་ས་རིན་པོ་ཆེ་དེར་ངན་བུས་དགུང་ལོ་ཉི་ཤུ་རྩ་བདུན་བཞུགས་པ་ལ་ཁ་མཆུ་མ་བྱས། ཁ་སྨྲས་མ་བྱས། ཕྱག་འཚལ་སྒང་མན་ལ་ཁ་མཆུའི་ཆེད་དུ་བླ་མ་དགེ་འདུན་ཐམས་ཅད་ཀྱིས་ཟན་ཅིག་ཁྱེར་ནས་འགྲོ་མ་མྱོང་བ་ཡིན་པས། བླ་མ་གོང་མ་རྣམས་དང་ངན་བུའི་རྣམ་ཐར་གྱི་རྗེས་སུ་འབྲང་བར་ཞུ། ཁྱེད་མདའི་ཕག་མོ་གྲུའི་གྲོང་པ་རྣམས་ཀྱང་ཁྱེད་རྣམས་དགེ་བསྙེན་ཡིན་པས། མང་དབྱེས་ཀྱི་ཁ་མཆུ་ཁ་སྨྲས་ཅི་བྱུང་ཡང་དེ་ལ་གང་གིས་ཀྱང་གཏོགས་འཛིན་མ་བྱེད། བྱེད་པ་དང་འགྲོ་བ་ཅིག་བྱུང་ཡང་དེ་ལ་ཕུ་པས་ཆད་པ་ཆོད། བཀའ་ཤོག་འདིའི་རྗེས་སུ་འབྲང་བ་དང༌། དུས་བཟང་དུས་བཟང་ལ་ཚོགས་སུ་འདོན་པ་ཞུ། འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེད་གྱུར་ཅིག། །། ༧༤༽ ༄། །དགེ་བའི་བཤེས་གཉེན་ཆེན་པོ་དབོན་པོ་ལ་གདམས་པ།།

ཨོཾ་སྭསྟི། །བླ་མ་རིན་པོ་ཆེས་སྤྱན་སྔ་ནས། དགེ་བའི་བཤེས་གཉེན་དབོན་པོ་བའི་སྤྱན་སྔར་སྤྲིངས་པ། ཁྱེད་ཀྱི་ཐུགས་དགོངས་རྣམ་པར་དག་པ་བཟང་པོ་དེ་རྣམས་ངོ་མཚར་ཤིན་ཏུ་ཆེ། སྔོན་བྱང་ཆུབ་སེམས་དཔའ་རྣམས་ཀྱི་ཐུགས་དགོངས་ཀྱི་དེ་ཁོ་ན་ལགས། སྣང་ལ་རང་བཞིན་མེད་པ་འཛིན་པ་ཐམས་ཅད་དང་བྲལ་བ་དེ་ཡང་དག་པའི་བསམ་པ་ཕྱིན་ཅི་མ་ལོག་པ་ལགས་པས་དེ་ཁོ་ན་ལ་ཐུགས་དམ་མཛད་པར་ཞུ། ངན་བུས་ཀྱང་ཐུགས་ཀྱིས་དགོངས་ནས་བྱིན་གྱིས་རློབ། ཁྱེད་ཀྱི་རྒྱུད་ལ་དེ་རྟག་ཏུ་གནས་པར་བྱིན་གྱིས་རློབ་པ་ལགས། ཁྱེད་ཀྱིས་འབུལ་བ་རྒྱ་ཆེན་པོ་བསྐུར་བ་རྣམས་ངན་བུའི་ཕྱག་ཏུ་ཐིངས། ཐུགས་ལ་བཏགས། ཡིག་རྟེན་ན་བཟའི་རྒྱུ་གོས་ཆེན་ཡུག་གཅིག་དང༌། ཟི་པོལ་ཞོག་གང་བསྐུར་ནས་མཆིས། བྱང་ཆུབ་ཐོབ་པར་གྱུར་ཅིག། །། ༧༥༽ ༄། །སློབ་དཔོན་ལྷ་མགོ་བ་ལ་རྡོ་རྗེ་རྣལ་འབྱོར་མ་བསྒོམ་པར་གདམས་པ།། ཨོཾ་སྭསྟི། བླ་མ་རིན་པོ་ཆེའི་སྤྱན་སྔ་ནས། སློབ་དཔོན་ལྷ་མགོ་བ་ལ་སྤྲིངས་པ། ཁྱེད་ལྟ་བུ་ཆོས་ཀྱི་བདག་ཉིད་བླ་མའི་མོས་གུས་དང༌། ཆོས་མིན་པ་ནི་མཛད་རྒྱུ་མེད། སྐུ་ཁམས་ཀྱིས་སྤྱོད་པའི་དུས་སུ་འགྲོ་བའི་དོན་མཛད་པ་དང༌། ཆོས་གསུངས་པ་དང༌། མི་སྤྱོད་པའི་དུས་དང༌། སྐྱོ་ཤས་ཆེ་བའི་དུས་སུ་བདེ་བ་ཅན་གྱི་གནས་སུ་རྗེ་བཙུན་མ་རྡོ་རྗེ་རྣལ་འབྱོར་མ་བསྒོམ་ཞིང༌། དེ་ལ་ཐུགས་དམ་མཛད་པར་ཞུ། སྐུ་ཁམས་བདེ་ཞིང་ཡོན་ཏན་ཐམས་ཅད་དེ་ལས་འབྱུང་བ་ལགས། ངན་བུས་ཀྱང་ཁྱེད་ཀྱི་སྐུའི་རིམ་གྲོ་ལ་ཐུགས་གཏད་པ་ཡིན། ཁྱེད་ཀྱིས་ཆབ་གསེར་སྲང་དོ་བསྐུར་བ་ཕྱག་ཏུ་ལེགས་པར་ཐིངས། ཡིག་རྟེན་དུ་ཆབ་ཚ་རྩེ་མོ་ཞོ་གཅིག་དང༌། ཟི་པོལ་ཞོ་གཅིག་དང་ཞོ་དོ་བསྐུར་ནས་མཆིས། བྱང་ཆུབ་ཐོབ་པར་གྱུར་ཅིག། །། ༧༦༽ ༄། །རྣལ་འབྱོར་བཞིའི་ཁྲིད་འཛམ་ཉན་ཡོན་ཏན་རྒྱལ་པོ་ལ་གདམས་པ།། ཨོཾ་སྭ་སྟི། འཇིག་རྟེན་མགོན་པོ་རིན་ཆེན་དང༌། །དཔལ་ལྡན་ཕག་མོ་གྲུ་པ་དང༌། །སྐྱོབ་མཛད་ཤཱཀྱའི་རྒྱལ་པོ་ལ། །གུས་པས་ཕྱག་འཚལ་སྐྱབས་སུ་མཆི། །ཆོས་ཀྱི་འཁོར་ལོ་གསུམ་གྱི་དེ་ཉིད།

ཉམས་སུ་ལེན་པའི་ཚུལ་ལུགས། དམ་པའི་ཆོས་ལྔ་ལྡན་ལྟར་ཉམས་སུ་བླངས་པ་ལས་འབྲས་བུ་དང་པོ་རྩེ་གཅིག་དང༌། སྤྲོས་བྲལ་གཉིས་ཀྱི་ངོ་བོ་དབྱེ་བ་མེད་པ་ཞིག་རྒྱུད་ལ་སྐྱེ། དེ་ལ་མཉམ་པར་འཇོག་པའི་ཚུལ་དང༌། རྣལ་འབྱོར་པའི་གོ་ལུགས་ཆོས་ཀྱི་འཁོར་ལོ་དང་པོ་བདེན་པ་བཞིའི་ཆོས་ཀྱི་འཁོར་ལོ་དང་གཅིག་ཏུ་མཆི། །དེ་ལ་བོགས་ཐོན་ནས་འཁོར་འདས་ཀྱི་ཆོས་ཐམས་ཅད་ཆོས་ཀྱི་སྐུ་ཕྱག་རྒྱ་ཆེན་པོ་གཅིག་ཏུ་གཏོགས་པའི་ངོ་བོ་དེ་ཆོས་ཀྱི་འཁོར་ལོ་བར་པ་དང་དབྱེ་བ་མེད་པ་གཅིག་ཏུ་མཆི། ངོ་བོ་དེ་ལ་མཉམ་པར་བཞག་པས་བོགས་ཐོན་ནས་ཕྱོགས་རིས་མེད་པ་ཆོས་ཀྱི་སྐུར་རྟོགས་པ་མེ་ལོང་གཡའ་དག་པ་ལ་བཞིན་གྱི་དཀྱིལ་འཁོར་གསལ་བ་ལྟར་ཆོས་ཀྱི་འཁོར་ལོ་གསུམ་དབྱེ་བ་མེད་པ་རྒྱུ་དང་འབྲས་བུའི་རྟེན་ཅིང་འབྲེལ་བར་འབྱུང་བ་མ་ལུས་པ་གཅིག་ཏུ་གྱུར་པ་དེ་ཉིད་ལ་མཉམ་པར་འཇོག་པ་དང༌། རྗེས་ཀྱི་ཤེས་པ་གཉིས་དང་འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད་ཆོས་ཀྱི་འཁོར་ལོ་ཐ་མའི་དོན་གཙང་བ་དང་རྟག་པ་དང་བདེ་བ་དང་རྟག་པའི་ངོ་བོ་དེ་ཉིད་ལ་མཉམ་པར་འཇོག་པ་མ་གཏོགས་པ་མི་བདོག འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེག་གྱུར་ཅིག། །། ༧༧༽ ༄། །དབོན་པོ་ཆོས་ཀྱི་འབྱུང་གནས་ལ་གདམས་པ།། ཨོཾ་སྭསྟི། འཇིག་རྟེན་མགོན་པོ་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི། །ལུས་ངག་ཡིད་གསུམ་བྱ་བ་དང༌། །བདེ་སྡུག་ཁུར་གྱིས་དུབ་པའི་ཚེ། །འཕགས་པ་སྤྱན་རས་གཟིགས་དབང་གིས། །འགྲོ་བ་འདུལ་བར་བགྱིད་པ་ལྟར། །སེམས་ཅན་དོན་ལས་བྱ་རྒྱུ་མེད། །སྙམ་པའི་བསམ་པ་བསྐྱེད་པར་བྱ། །ལུས་ངག་ཡིད་གསུམ་བྱ་བ་རྣམས། །བྱང་ཆུབ་སེམས་ལས་སྐྱེས་གྱུར་ཅིང༌། །ང་དང་བདག་མེད་སྤྱོད་པ་ཡིས། །འགྲོ་བའི་དོན་ལས་བྱ་རྒྱུ་མེད། །ཉན་ཐོས་རང་སངས་རྒྱས་རྣམས་ནི། །ཐེག་པ་དམན་ལ་ཞུགས་པ་རྣམས། །འགྲོ་བའི་སྡུག་བསྔལ་འཁུར་སྤངས་ནས། །ཞི་བར་བཞུགས་པ་དེ་ལྟར་མིན། །སྔོན་གྱི་བྱང་ཆུབ་སེམས་དཔའ་རྣམས། །སེམས་ཅན་དོན་དུ་སྤྱོད་པ་ལྟར། །འཇིག་རྟེན་མགོན་པོ་རིན་ཆེན་གྱི། །གདུལ་བྱ་མང་པོ་སྨིན་པའི་ཕྱིར། །མཐོ་དམན་བདེ་སྡུག་གང་བྱུང་ཡང༌། །སྐྱོ་ཤས་ཐམས་ཅད་སྤངས་ནས་ནི། །ཆོས་དང་མཐུན་པའི་བྱ་བ་ཡིས། །འགྲོ་བ་མང་པོ་སྨིན་པར་བྱ། །སྐྱོ་ཤས་རྒྱ་མཚོའི་གཏིང་དུ་སྦ། །ལུས་ངག་ཡིད་གསུམ་མ་ལུས་པ། །བྱང་ཆུབ་སེམས་ལས་སྐྱེས་པ་ཡིས། །འགྲོ་བ་མང་པོ་སྨིན་པར་བྱ། །ཐོས་བསམ་སྒོམ་ལས་བྱུང་བ་ཡི། །ཤེས་རབ་མཆོག་གིས་རྣམ་པར་རྒྱལ། །གཅེས་པའི་བུ་གཅིག་སྤྱན་སྔ་བ། །སེམས་ཅན་དོན་ལ་བརྩོན་འགྲུས་བརྩམ། །སྤྲུལ་སྐུ་རིན་ཆེན་མལ་རིན་གྱི། །ཇི་ལྟར་གསུང་བ་བཞིན་དུ་སྒྲུབས། །དགེ་བ་དྲི་མེད་ཟླ་འདྲ་འདིས། །རྫོགས་པའི་བྱང་ཆུབ་ཐོབ་པར་ཤོག།

།། ༧༨༽ ༄། །རྩ་སར་བ་གཞོན་ནུ་དཔལ་ལ་གདམས་པ།། ཨོཾ་སྭསྟི། བླ་མ་རིན་པོ་ཆེ་སྤྱན་སྔ་ནས། དཔོན་ལ་སྤྲིངས་པ། སྤྱིར་སྐུ་ཁམས་སྤྱི་ལ་ཕན་པ་དང༌། བྱེ་བྲག་ཏུ་ཞབས་ལ་ཕན་པར་བྱ་བའི་ཕྱིར། ལྟེ་བའི་འོག་ཁོང་པའི་ནང་དུ་རྗེ་བཙུན་མ་འཕགས་མ་སྒྲོལ་མ་ནད་ཀྱི་འཇིགས་པ་སྐྱོབ་མ་སྐུ་མདོག་སྔོ་ལྗང་ཞལ་འཛུམ་བག་དང་བཅས་པ་མཁྱིད་གང་ཙམ་ཞིག་བསྒོམ། དེའི་སྐུ་ལས་འོད་ཟེར་སྔོ་ལྗང་མར་ལ་ནར་གྱིས་བྱོན་ནས་ཞབས་ཀྱི་བསྙུན་པའི་ནང་ཐམས་ཅད་འོད་ཟེར་སྔོ་ལྗང་དེས་མེར་རེ་ཁེངས་པར་བསྒོམ། དེ་ལྟར་བསྒོམས་པས་སྐུ་ཁམས་སྤྱི་དང༌། ཞབས་ལ་སོགས་པ་ལ་ཕན་པ་ལགས། སྲུང་དར་མདུད་པ་གསུམ་པ་ཞིག་བསྐུར་ནས་ཡོད། དཔུང་པ་གཡོན་པ་ལ་ཐོགས། བྱང་ཆུབ་ཐོབ་པར་བསྔོའོ།། །། ༧༩༽ ༄། །ཉམས་སུ་ལེན་པའི་རིམ་པ་ཞལ་སློབ་རྡོ་རྗེ་ཚུལ་རྒྱལ་གདམས་པ།། བུ་བརྟན་པ་རི་བོ་ལྟ་བུར་གྱིས། །སྲ་བ་རྡོ་རྗེ་ལྟ་བུར་གྱིས། །ཟབ་པ་རྒྱ་མཚོ་ལྟ་བུར་གྱིས། །ཨོཾ་སྭ་སྟི། །འཇིག་རྟེན་མགོན་པོ་བླ་མ་རིན་ཆེན་དང༌། །རྒྱལ་བ་བྱམས་མགོན་དེ་ཉིད་ཕྱག་འཚལ་ལོ། །ཚེ་འདི་མི་རྟག་སྐད་ཅིག་གློག་དང་འདྲ། །སྡུག་བསྔལ་མཐའ་མེད་འཁོར་བ་སྤང་བར་དཀའ། །རྒྱུ་འབྲས་རྟེན་འབྲེལ་སོམས་དང་ཆོས་ཀྱི་བུ། །ལུས་ངག་ཡིད་གསུམ་བྱ་བ་མ་ལུས་རྣམས། །བདག་མེད་ལས་བྱུང་བྱང་ཆུབ་སེམས་ཀྱིས་སུ། །ལེགས་པར་སྒྲུབ་པའི་བརྩོན་འགྲུས་ཆེན་པོ་རྩོམས། །རྣམ་འགྱུར་གསུམ་དང་མ་བྲལ་སྔགས་ལྟར་སྤྱོད། །ཚིག་ངན་མདའ་དེ་བཟོད་པའི་ཕུབ་ཀྱིས་ལོངས། །གནོད་ཅིང་གཤེ་བའི་སྐྱེས་བུ་གང་བྱུང་ཡང༌། །ཕན་འདོགས་བཞིན་དུ་དེ་ལ་གུས་པར་བྱོས། །རང་བྱུང་ཕྱག་རྒྱ་ཆེན་པོ་ཉམས་སུ་ལོངས། །བསོད་ནམས་ཡེ་ཤེས་ཚོགས་གཉིས་བསག་པར་བྱ། །ཤིན་ཏུ་ཕྲ་བའི་དངོས་པོ་གང་ལ་ཡང༌། །བསྒྲུབ་པར་བྱ་ཞིང་ཁྱད་དུ་མ་གསོད་དང༌། །དངོས་པོས་ཕོངས་པ་མེད་པ་རྟེན་འབྲེལ་ཡིན། །ཕྲ་དང་རགས་པའི་རྒྱུ་འབྲས་སེམས་ལ་ཞོག

།རྒྱུ་མེད་འབྲས་བུ་འབྱུང་བ་ག་ལ་སྲིད། །སྐྱེས་བུ་དམ་པ་ལ་ནི་བརྟེན་པ་དང༌། །ཚུལ་ཁྲིམས་གཡག་རྔ་བཞིན་དུ་བསྲུང་བར་བྱ། །ཧ་ཅང་མཐུན་དང་འགྲས་བའི་སེམས་སྤངས་ཏེ། །མཉམ་པ་ཉིད་དུ་སྤྱོད་པར་གནས་པར་བྱ། །ཇི་ལྟར་བྱས་ཀྱང་ཉོན་མོངས་གསུམ་པོ་ལ། །སེམས་གསུམ་རྒྱལ་བའི་འབྱུང་གནས་བསྒོམ་པར་བྱ། །དྲན་དང་ཤེས་བཞིན་བག་ཡོད་སྤྱོད་པར་གྱིས། །ཕྱོགས་ནས་བྱོན་པའི་འགྲོན་པོ་དགེ་འདུན་ལ། །ཕ་དང་བླ་མ་བཞིན་དུ་མདུན་ནས་བསུ། །སྤྱན་དྲངས་གདན་བཏིང་ཇི་ལྟར་འོས་པ་ཡི། །བསྙེན་བཀུར་བྱ་ཞིང་དགའ་བ་བསྒྲུབ་པར་བྱ། །བཞུད་པའི་དུས་སུ་ཇི་ལྟར་འོས་པར་སྐྱེལ། །སྙན་པའི་ཚིག་གིས་བདེ་བར་བཞུད་ཅེས་བརྗོད། །བྱང་ཆུབ་སེམས་དཔའ་རི་བོང་གྱུར་པའི་ཚེ། །བརྒྱ་བྱིན་བྲམ་ཟེར་སྤྲུལ་པར་གྱུར་པ་ལ། །བསུ་སྐྱེལ་བཀུར་བསྟི་མཛད་པའི་རྗེས་སུ་འབྲངས། །ལར་འཁོར་བ་སྡུག་བསྔལ་གྱི་རྒྱ་མཚོ་འདི། །ང་དང་བདག་ཏུ་འཛིན་པ་ཡིན། །མྱ་ངན་འདས་པའི་གྲོང་ཁྱེར་དེ། །ང་མེད་བདག་མེད་སྟོང་པ་ཡིན། །སྐྱེ་མེད་སྟོང་པ་བདག་དང་བྲལ། །བདག་མེད་སྟོང་པ་རང་སེམས་ལ། །རྟག་ཏུ་མཉམ་པར་འཇོག་པར་ཞུ། །རེས་འགའ་སྤྲོས་མེད་བསེ་རུ་ལྟར། །ནགས་ཀྱི་ནང་དུ་སྡོད་ལ་བསྒོམ། །རེས་འགའ་རི་ཁྲོད་ནགས་ཁྲོད་དང༌། །དགོན་པ་རྣམས་སུ་བསྡད་ལ་བསྒོམ། །རེས་འགའ་གྲོང་ཁྱེར་ཚོང་འདུས་དང༌། །སྐྱེ་བོ་མང་པོའི་ནང་དུ་བསྒོམ། །སྐྱེ་ཤི་སྲིད་པ་རྨི་ལམ་གྱི། །བར་དོ་གསུམ་པ་དེས་བགྲོད་བྱ། །འཁོར་བ་སྡུག་བསྔལ་རྒྱ་མཚོ་དེ། །རང་སེམས་རྟོགས་དང་སྒོམ་པས་སྤོངས། །སེམས་ཀྱི་རྒྱལ་པོ་དེ་ཉིད་ཡིན། །བསོད་ནམས་ཡེ་ཤེས་ཚོགས་རྣམ་གཉིས། །ཟུང་དུ་ཆུད་པར་ཉམས་སུ་ལོངས། །དཀར་པོ་ཆིག་ཐུབ་འདི་ཉིད་ཡིན། །སྙིང་ལ་ཡོད་པའི་གསང་ཚིག་འདི། །མཉེས་པ་གསུམ་གྱིས་མཉེས་བྱས་ཤིང༌། །མཉེ་བཏུལ་བསྒྱུར་བཟློག་ཅི་བྱས་ཀྱང༌། །མོས་གུས་ལྟེམ་རྐྱང་མེད་པ་དང༌། །བདག་གི་དྲིན་གྱིས་རང་སེམས་རྟོགས། །ཉམས་གསུམ་དྲི་མ་སྤངས་པ་ཡི། །དགོས་པའི་རྡོ་རྗེ་ཚུལ་རྒྱལ་ལ། །ཉམས་སུ་བླང་བའི་རིམ་པ་འདི། །བསྟན་པས་འགྲོ་ཀུན་བྱང་ཆུབ་མཆོག་ཐོབ་ཤོག། །།

༨༠༽ ༄། །འཁོར་སྤོང་བྱེད་ཀྱི་ལམ་མཆོག་སྒོམ་པ་རིན་འབྱུང་ལ་གདམས་པ།། ཨོྃ་སྭ་སྟི། རབ་འབྱམས་ནམ་མཁའི་མཐའ་མཉམ་ཞིང་ཁམས་འདིར། །མི་ཟད་རྒྱན་གྱི་འཁོར་ལོའི་འཕྲིན་ལས་ཀྱིས། །དུས་རྣམས་ཀུན་ཏུ་འགྲོ་རྣམས་སྐྱོབ་མཛད་པ། །འཇིག་རྟེན་མགོན་པོ་རིན་ཆེན་གུས་ཕྱག་འཚལ། །ནམ་མཁའ་ལྟ་བུར་རབ་ཡངས་འཇིག་རྟེན་འདིར། །ཆོ་འཕྲུལ་སྣ་ཚོགས་ཁྱབ་པར་སྟོན་པའི་མགོན། །བརྗོད་མེད་མཐའ་བྲལ་རྒྱ་མཚོ་ལྟ་བུའི་གསུང༌། །བདེན་གསུང་དྲི་མེད་རྣམ་པར་དག་པ་ནི། །ཚངས་དབྱངས་ཀ་ལ་པིང་ཀ་འབྲུག་གི་སྒྲ། །ཆོས་ཀྱི་འཁོར་ལོ་སྒྱུར་མཛད་ཁྱོད་ཕྱག་འཚལ། །བྱང་ཆུབ་སེམས་གཉིས་དབྱེར་མེད་ནམ་མཁའི་ཐུགས། །གློ་བུར་རྣམ་རྟོག་ཉོན་མོངས་སྤྲིན་དང་བྲལ། །དུས་གསུམ་མཁྱེན་པ་མེ་ལོང་གཡའ་བྲལ་འདྲ། །རྣམ་དག་ནམ་མཁའི་ཐུགས་ལ་ཕྱག་འཚལ་ལོ། །འཁོར་དང་མྱ་ངན་འདས་པ་ཀུན་གྱི་སྲོག །དུས་གསུམ་བདག་ཉིད་དཔལ་ལྡན་འབྲི་གུང་བའི། །སྐུ་གསུང་ཐུགས་ལ་ཕྱག་འཚལ་སྐྱབས་སུ་ཉེ་བར་མཆི། །འཁོར་བ་སྡུག་བསྔལ་གྱི་རྒྱ་མཚོ་འདི། །ཕན་ཡོན་མེད་ཅིང་ཉེས་དམིགས་མང༌། །སྐྱེ་བར་སླ་ཞིང་འཇིག་པ་དཀའ། །སྡུག་བསྔལ་ཉོན་མོངས་སེམས་ཅན་རྣམས། །ཚད་མེད་ཐུགས་རྗེ་ཆེན་པོ་ཡིས། །ངེས་པར་སྐྱོབ་མཛད་ཆོས་ཀྱི་རྗེ། །འཇིག་རྟེན་མགོན་པོ་རིན་ཆེན་གྱིས། །འགྲོ་བ་མ་རྣམས་བསྐྱབ་ཏུ་གསོལ། །འཁོར་བ་སྡུག་བསྔལ་གྱི་མཚོ་འདི། །རྟོག་དང་རྣམ་པར་རྟོག་ལས་བྱུང༌། །མིག་གི་དབང་པོས་ཡུལ་ལ་བརྟག །བཟང་ལ་ཆགས་ཤིང་ངན་ལ་སྡང༌། །བར་མ་ལ་ནི་རབ་ཏུ་རྨོངས། །དེ་ཡིས་ངན་སོང་གནས་གསུམ་བསྐྱེད། །འཁོར་བ་གཏིང་མཐའ་མེད་པར་འཁོར། །སྡུག་བསྔལ་རྒྱ་མཚོ་བགྲང་ལས་འདས། །འཁོར་བའི་ཆུ་བོས་རྒྱུན་དུ་ཁྱེར། །ད་རུང་ཐོན་པའི་དུས་སྐབས་མེད། །དེ་བཞིན་རྣ་བའི་དབང་པོས་སྒྲ། །སྣ་ཡི་དབང་པོས་དྲི་ལ་ཡང༌། །ལྕེ་ཡི་དབང་པོས་རོ་ལ་སྟེ། །ལུས་ཀྱི་དབང་པོས་རེག་བྱ་ལ། །བརྟགས་པས་རྟོག་པ་རབ་ཏུ་སྐྱེ། །བཟང་པོ་རྣམས་ལ་ཆགས་པས་བརྟགས། །རྟོག་པས་དམྱལ་བའི་འཇིག་རྟེན་བསྐྱེད། །བར་མ་རྣམས་ལ་རྨོངས་པས་བརྟགས། །རྟོག་པས་དུད་འགྲོའི་འཇིག་རྟེན་བསྐྱེད། །བཀའ་ཡི་སྐུ་མཆེད་རྣམ་གཉིས་པོ། །མ་ཆགས་མི་སྡང་རྨོངས་མེད་པའི། །སེམས་གསུམ་ནོར་བུ་རིན་ཆེན་འདི། །སྡུག་བསྔལ་འཁོར་བ་སྤོང་བྱེད་སྨན། །ཐར་དང་ཐམས་ཅད་མཁྱེན་པ་ཡི། །ཡེ་ཤེས་ངོ་བོ་དེ་ཉིད་དེ། །འོད་གསལ་ཆེན་པོ་སེམས་ཀྱི་གཤིས། །སྐུ་གསུམ་ལྷུན་གྲུབ་དབྱེ་བ་མེད། །དུས་གསུམ་རྒྱལ་བ་སྲས་བཅས་དང༌། །བཀའ་བརྒྱུད་གོང་མ་ཐམས་ཅད་ཀྱི། །ཐུགས་ཀྱི་སྙིང་པོ་ཡོན་ཏན་རྫོགས། །འདི་ལས་གཞན་པ་སྤུ་ཙམ་ཡང༌། །མ་མཆིས་མེད་པར་ཐག་ཆོད་པས། །ཆགས་མེད་རྨོངས་མེད་སྡང་བྲལ་བའི། །སེམས་ལ་རྟག་ཏུ་གནས་པར་ཞུ། །ཚོགས་དང་དབེན་པ་གར་འདུག་ཀྱང༌། །རིན་ཆེན་སེམས་ཀྱི་རྒྱལ་པོ་དེ། །དྲན་པའི་བདག་པོས་སྲུང་བར་ཞུ། །ཡུལ་ལྔའི་དགྲ་བོ་བྱུང་བའི་ཚེ། །སྟོབས་ཆེན་འོད་གསལ་ཆེན་པོར་སྦ། །རོ་མཉམ་ཆེན་པོའི་ཞགས་པས་བཅིང༌། །འགྲུས་སྐྱོ་རྟོགས་མེད་ཀྱི་ངང་ལ་བཞག

།མཐོ་དམན་སྣ་ཚོགས་ཐབས་ཡིན་པས། །ཤེས་རབ་བདག་མེད་ང་མེད་པའི། །ངོ་བོར་གཉིས་སུ་མེད་པར་བྱ། །བཅུ་གསུམ་ཆོས་ཀྱིས་ཉམས་སུ་བླང༌། །སྣ་ཚོགས་ཐབས་ཀྱི་རྒྱལ་པོ་དེ། །རྒྱལ་བའི་འཕྲིན་ལས་སྐྱོན་མེད་ཅིང༌། །རྣམ་དག་ངོ་བོ་ཉིད་དུ་བསྒྲུབ། །དུག་ལྔ་སྨན་གྱི་རྒྱལ་པོར་སྤྱད། །བླ་མ་གོང་མའི་ཞལ་ནས་ཀྱང༌། །ཁམས་གསུམ་འཁོར་བའི་སྡུག་བསྔལ་འདི། །མྱ་ངན་འདས་པའི་ཁང་བཟང་ཡིན། །བདག་འཛིན་ཉོན་མོངས་ཀྱི་རྦ་རླབས་འདི། །ཆོས་སྐུ་སྤྲོས་དང་བྲལ་བ་ཡིན། །གསུངས་ཏེ་ཐབས་ཀྱིས་ཟིན་ན་ཡིན། །ཐབས་མེད་དུག་དེས་གསོད་པར་བྱེད། །དང་པོ་རྟོག་པས་འཛིན་པའི་དུག །རྟོག་མེད་སྟོང་པར་རྟོགས་པས་བཅོམ། །གཉིས་པ་ལས་ཀྱི་སྤུ་རིས་དུག །བཅུ་གསུམ་ཆོས་ཀྱི་ཉམས་ལེན་གྱིས། །བཅོམ་ནུས་རྒྱལ་བའི་འཕྲིན་ལས་ཡིན། །འདི་ཡི་ཉམས་ལེན་མ་ཤེས་ན། །རང་སྲོག་རང་གིས་གཅོད་པར་བྱེད། །འཇིག་རྟེན་མགོན་པོ་རིན་ཆེན་གྱི། །གདམས་ངག་ནོར་བུ་རིན་པོ་ཆེ། །དུས་དང་འཕྲོད་པར་བསྒོམ་པར་བྱ། །བརྩོན་འགྲུས་ཆེན་པོ་རྩོམས་ཤིག་དང༌། །དུས་གསུམ་རྒྱལ་བའི་ཡོན་ཏན་དང༌། །འཁོར་འདས་བདེ་སྐྱིད་མ་ལུས་པ། །དབུལ་པོས་གཏེར་ནི་རྙེད་པ་འམ། །འཁོར་ལུས་སྒྱུར་རྒྱལ་སྲས་མཆོག་དེ། །གླིང་བཞི་རིན་ཆེན་སྣ་བདུན་གྱིས། །འབྱོར་པ་ཆེན་པོ་ཐོབ་པ་ལྟར། །འཁོར་དང་མྱ་ངན་འདས་པ་ཡི། །སྐྱབས་མཆོག་རྒྱལ་བར་བདག་གྱུར་ན། །སངས་རྒྱས་ཡེ་ཤེས་སྤྱོད་ཡུལ་ནི། །མཁྱེན་པའི་ཡེ་ཤེས་རྣམ་གཉིས་ཀྱི། །ཟག་མེད་སྦྱོར་བ་ཆེན་པོ་དེས། །དབུལ་ཞིང་སྡུག་བསྔལ་གྱིས་བཅིངས་པའི། །ནམ་མཁའ་མཉམ་པའི་སེམས་ཅན་རྣམས། །དབུལ་དང་སྡུག་བསྔལ་སྐྱོན་སྤངས་ནས། །སྟོང་དང་ཤིན་ཏུ་སྟོང་པ་དང༌། །སྟོང་པ་ཆེན་པོ་སེམས་ཉིད་དུ། །བྱང་ཆུབ་དམ་པ་ཐོབ་པར་བྱེད། །དེས་ན་རིན་ཆེན་རྣམ་གཉིས་ལ། །གྲོས་འདེབས་སྙིང་ནས་ཆགས་སྡང་སྤོངས། །རྨོངས་པ་དེ་ཡང་དེ་བཞིན་པས། །འདོད་ཆགས་ཞེ་སྡང་གཏི་མུག་གསུམ། །དེས་བསྐྱེད་ལས་ནི་མི་དགེ་བ། །མ་ཆགས་མི་རྨོངས་སྡང་བྲལ་བའི། །བསྐྱེད་པའི་ལས་ནི་དགེ་བར་འདོད། །རྩ་བ་དུག་ལས་ལོ་མ་དང༌། །ཡལ་ག་ཐམས་ཅད་དུག་ཡིན་པས། །དུག་གིས་རང་གཞན་གསོད་པར་བྱེད། །དེ་བཞིན་ཉོན་མོངས་གསུམ་བསྐྱེད་ལ། །གདུག་པས་འཁོར་བ་གསོད་པར་བྱེད། །ཐར་དང་ཐམས་ཅད་མཁྱེན་པའི་སྲོག

།གཅོད་པར་བྱེད་པའི་གཤེད་མ་དེ། །སྤོངས་དང་འཁོར་བས་ཅི་ཞིག་བྱ། །དེ་ལྟ་དགོས་ཏེ་འདི་ཡིས་འདིར། །སྔར་ཡང་བདག་ལ་གནོད་པ་བྱས། །བདག་གི་གཉེན་དང་ཕྱོགས་རིས་དང༌། །བདག་དང་མཛའ་བ་རྣམས་ལ་སྡང༌། །ད་ལྟ་དེ་བཞིན་བྱེད་པ་དང༌། །ཕྱིས་ཀྱང་གནོད་པར་འགྱུར་བས་ན། །ད་རེས་འདི་ལ་བཟོད་ཐབས་མེད། །ཕྱི་ནས་བཟོད་པ་རབ་ཏུ་བསྒོམ། །སྙམ་པའི་རྟོག་པ་སྐྱེ་བ་དེ། །འཁྲུལ་པ་ཆེན་པོ་གཏི་མུག་ཡིན། །རང་ནང་གི་ཉོན་མོངས་རྣམ་རྟོག་དེ། །གནོད་སྐྱེལ་སྐྱེས་བུར་སྣང་བར་བྱེད། །སེམས་ལ་ཞེ་སྡང་སྤོངས་ཤིག་དང༌། །གནོད་པའི་དགྲ་བོར་སྣང་བ་དག །གཟུགས་དང་མེ་ཏོག་ཇི་བཞིན་ཏེ། །ལུས་དང་སྲོག་ལ་བབ་གྱུར་ཀྱང༌། །ཞེ་སྡང་རྣམ་རྟོག་མ་སྐྱེད་ལ། །སྐྱེ་ན་བྱམས་པ་ཆེན་པོར་བསྐྱེད། །ཚངས་སོགས་འཁོར་བའི་བདེ་འབྲས་རྣམས། །ཉམས་སུ་མྱོང་བར་བྱས་གྱུར་ན། །རྙེད་པར་དཀའ་བའི་བྱང་ཆུབ་འཐོབ། །འོན་ཀྱང་སྡང་དང་བྱམས་པ་གཉིས། །འོད་གསལ་རྣམ་དག་སེམས་ཉིད་དུ། །རོ་མཉམ་ཆེན་པོར་ཁྲུག་གིས་བཏང༌། །བྱམས་དང་སྡང་མེད་སེམས་ཉིད་དེ། །རྒྱལ་བ་རྣམས་ཀྱི་སྐུ་ཡིན་པས། །མུན་པ་སེལ་བའི་སྒྲོན་མེ་ཡིན། །སྡུག་བསྔལ་འཁོར་བ་འཇོམས་བྱེད་ཡིན། །ཆོས་ཀྱི་སྐུ་དང་མི་འབྲལ་ཞུ། །དེ་བཞིན་གཏི་མུག་འདོད་ཆགས་སེམས། །སྐྱེས་པས་ཕྱི་རོལ་ཡུལ་སྣང་གཉིས། །གཟུགས་དང་མེ་ལོང་ཇི་བཞིན་ཏེ། །སེམས་གཉིས་སྤོངས་དང་ཡུལ་གཉིས་འགག །སྐྱེ་ན་ཆགས་མེད་རྨོངས་བྲལ་བསྐྱེད། །གནས་སྐབས་རྩ་གསུམ་འཇིག་རྟེན་དང༌། །ཕྲ་རག་རྟེན་འབྲེལ་མངོན་དུ་འགྱུར། །མཐར་ཐུག་ཆོས་རྗེ་སངས་རྒྱས་འཐོབ། །འོན་ཀྱང་ཆགས་སྡང་རྨོངས་པ་དང༌། །ཆགས་མེད་གཏི་མུག་མེད་སེམས་གཉིས། །མ་སྐྱེས་སྐྱེ་མེད་སེམས་ཉིད་དུ། །དབྱེ་བ་མེད་པས་ཉམས་སུ་བླང༌། །ཐ་དད་མེད་ཅིང་བྱེ་བྲག་མེད། །འོད་གསལ་རྣམ་དག་དམ་མཁའ་ཡིན། །དུས་གསུམ་རྒྱལ་བའི་ཆོས་སྐུ་ཡིན། །ཡོན་ཏན་བསྐྱེད་པའི་མ་མ་ཡིན། །འཁོར་བ་དུག་གི་སྡོང་པོ་དེ། །གཅོད་པར་བྱེད་པའི་སྟ་རེ་ཡིན། །བཀའ་ཡི་སྐྱེས་བུ་རྣམ་གཉིས་པོས། །ད་འདོད་ཆགས་ཞེ་སྡང་གཏི་མུག་གསུམ། །རྩ་བ་ནས་ནི་སྤོངས་ལ་འདིར། །མ་ཆགས་མི་སྡང་རྨོངས་མེད་པའི། །སེམས་གསུམ་བློ་ཡིས་བསྐྱེད་ལ་བསྒོམ། །གནས་སྐབས་ལྷ་མིའི་གོ་འཕང་དང༌། །ཚངས་པ་བརྒྱ་བྱིན་འཁོར་ལོས་སྒྱུར། །མ་ལུས་ཉམས་སུ་མྱོང་བྱས་ནས། །མཐར་ཐུག་ཐམས་ཅད་མཁྱེན་པ་འཐོབ། །ཆགས་མེད་རྨོངས་བྲལ་རྣམ་གཉིས་སེམས། །འབྲས་བུ་རྩ་གསུམ་རྒྱུ་འབྲས་བཅས། །མ་སྐྱེས་ལྷུན་གྱིས་གྲུབ་པ་ཡི། །སྤྲོས་མེད་ཆེན་པོར་ཉམས་སུ་བླང༌། །སྤྲོས་པ་མེད་པའི་ངོ་བོ་དེ། །རྣམ་དག་ནམ་མཁའི་རང་སེམས་ཡིན། །སངས་རྒྱས་རྣམས་ཀྱི་ཆོས་ཀྱི་སྐུ། །འགག་པ་མེད་པའི་ངོ་བཽར་སྤྱོད། །བུ་ཆགས་སྡང་འཁོར་བའི་རྒྱུ་འབྲས་ལ། །ཐོགས་མེད་དུས་ནས་རྟག་ཏུ་སྤྱད། །འཁོར་བའི་སྡུག་བསྔལ་དཔག་མེད་མྱོང༌། །ཐུགས་རྗེ་ལྡན་པའི་སངས་རྒྱས་དང༌། །བྱང་ཆུབ་སེམས་དཔའ་ཐམས་ཅད་དང༌། །ཚད་མེད་ཐུགས་རྗེ་ལྡན་པ་ཡི། །བླ་མ་རྣམས་ཀྱིས་གསོ་ཐབས་བྲལ། །ཉོན་མོངས་གསུམ་པོ་མ་སྤངས་པར། །འཁོར་བ་རང་དགར་མི་ལྡོག་ཅིང༌། །འཛད་པའི་མུ་མཐའ་མ་མཆིས་པས། །འཁོར་བའི་རྒྱ་མཚོ་རང་གིས་སྤོངས། །ཅི་ཡིས་སྤོང་ཞེས་བསམ་གྱུར་ན། །འདོད་ཆགས་ཞེ་སྡང་གཏི་མུག་གསུམ། །རང་གི་རྒྱུད་ལ་མ་བསྐྱེད་པར། །དུས་གསུམ་དུས་མེད་རང་གི་སེམས། །རྟོག་དང་རྣམ་པར་རྟོག་དང་བྲལ། །གཟུང་དང་འཛིན་པ་ཀུན་ལས་འདས། །ང་དང་ང་ཡིར་འཛིན་པ་དང༌། །འཁོར་བ་དང་ནི་མྱ་ངན་འདས། །གཟུགས་ནས་རྣམ་མཁྱེན་བར་གྱི་ཆོས། །རྣམ་དག་ནམ་མཁའི་རང་སེམས་སུ། །གཉིས་སུ་མེད་པའི་ངོ་བོར་གྲོལ། །མ་སྐྱེས་མི་སྐྱེ་སྐྱེ་བ་མེད། །སྐྱེས་པ་སྐྱེ་མེད་ནམ་མཁའ་བཞིན། །མ་སྐྱེས་སྐྱེ་མེད་ནམ་མཁའ་བཞིན། །ཆོས་ཀུན་སྐྱེ་མེད་ནམ་མཁའ་བཞིན། །ནམ་མཁའ་ལྟ་བུའི་ཆོས་རྣམས་ལ། །ནམ་མཁའ་ལྟ་བུར་བསྒོམ་བྱས་ན། །ནམ་མཁའ་ལྟ་བུར་བྱང་ཆུབ་འཐོབ། །བྱང་ཆུབ་ངོ་བོ་སེམས་ཉིད་དང༌། །སྐད་ཅིག་ཙམ་ཡང་མ་འབྲལ་བར། །བསམ་མེད་བརྗོད་བྲལ་ངང་ལ་ཞོག

།འཁོར་བ་སྤངས་པ་དེ་ཉིད་ལགས། །སྤང་བྱ་སྤང་དུ་མེད་པ་དང༌། །གཉེན་པོ་བསྟེན་དུ་མེད་པ་གཉིས། །གཉིས་མེད་ནམ་མཁའི་ངོ་བོར་རྟོགས། །སྡུག་བསྔལ་འཁོར་བའི་རྒྱ་མཚོ་སྐམ། །དུས་གསུམ་མཁྱེན་པའི་ཡེ་ཤེས་རྒྱས། །མཁྱེན་པ་གཉིས་ལྡན་ཆོས་ཀྱི་རྗེ། །འབྲི་གུང་བཞུགས་པའི་མགོན་པོ་དང༌། །དབྱེར་མེད་གཅིག་ཏུ་འགྲོ་བར་ངེས། །དོགས་པ་ཐམས་ཅད་རབ་སྤངས་ནས། །སྣང་གྲགས་ཐམས་ཅད་ཆོས་ཀྱི་སྐུ། །རབ་ཏུ་ཞི་ཞིང་ཉེ་བར་ཞི། །སྟོང་པ་ཁོ་ནའི་ཆོས་རྣམས་ལ། །སྟོང་པའི་ཆོས་རྣམས་འབྱུང་བ་སྟེ། །ནམ་མཁའ་ལྟ་བུའི་རྒྱུ་འབྲས་ཡིན། །གཟུང་དང་འཛིན་པའི་ངོ་བོ་དེ། །སྟོང་པ་ཉིད་དང་མ་བྲལ་བས། །ཟུང་འཇུག་ལྷ་དང་ལྷ་མོ་ཡིན། །སྐྱེ་དང་རྣམ་པར་རྟོག་པ་རྣམས། །མ་སྐྱེས་མི་འགག་གནས་པ་མེད། །སྟོང་པ་ཆེན་པོ་འོད་གསལ་ཡིན། །འདོད་འདུན་རྣམ་རྟོག་སྐྱེ་བ་དེ། །འདོད་པ་སྤངས་པའི་ཐར་པ་ཡིན། །འཁོར་འདས་གཉིས་སུ་འཛིན་པ་དེ། །རབ་རིབ་ཅན་གྱི་སྐྲ་ཤད་ཡིན། །བདག་གཞན་གཉིས་སུ་དབྱེ་བ་དེ། །སྟོང་པ་ནམ་མཁའི་མདུད་པ་ཡིན། །འོན་ཀྱང་འཁོར་བ་མ་སྟོངས་ཚེ། །སྐུ་གསུང་ཐུགས་ཀྱི་འཕྲིན་ལས་ཀྱིས། །འགྲོ་བ་མ་རྣམས་སྐྱོབ་པ་དེ། །བྱང་ཆུབ་སེམས་ཀྱི་འཕྲིན་ལས་ཡིན། །འཁོར་བའི་མུན་པ་སེལ་བ་དེ། །རྣམ་དག་རང་སེམས་ཉི་མ་ཡིན། །དེ་གཉིས་དབྱེ་བ་མེད་པ་ཡི། །འཕྲིན་ལས་རྒྱུན་ཆད་མེད་པ་དེ། །ནམ་མཁའ་མཉམ་པའི་སེམས་ཅན་གྱི། །དགོས་འདོད་ཡིད་བཞིན་ནོར་བུ་ཡིན། །སངས་རྒྱས་ཐམས་ཅད་འདུས་པའི་སྐུ། །དུས་གསུམ་བདག་ཉིད་རིན་པོ་ཆེ། །མཐོང་ཐོས་དྲན་པས་འགྲོ་བ་ཡི། །སྡུག་བསྔལ་ཉོན་མོངས་སྤོང་བྱེད་པའི། །བདེ་ཆེན་ཀུན་བཟང་ཡངས་པའི་མཛོད། །བདེ་སྐྱིད་ཐམས་ཅད་འབྱུང་བའི་གནས། །མགོན་པོ་དཔལ་ལྡན་འབྲི་གུང་པའི། །སྐུ་གསུང་ཐུགས་དང་ཡོན་ཏན་དང༌། །འཕྲིན་ལས་མ་ལུས་ཐམས་ཅད་ལ། །རང་བཞིན་དབྱེར་མེད་ངོ་བོ་དེར། །ལྷུན་གྱིས་གྲུབ་པའི་མོས་གུས་བྱ། །སྐུ་གསུང་ཐུགས་ཀྱི་རྣམ་ཐར་གཟུང༌། །སྐུ་ཡི་རྣམ་ཐར་ཚུལ་ཁྲིམས་དེ། །ཕྱི་ནང་གཉིས་སུ་ཤེས་པར་བྱ། །ནང་གི་ཚུལ་ཁྲིམས་བསྲུང་བ་ནི། །ད་ལྟ་རང་གི་སེམས་འདི་ལ། །འདོད་ཆགས་ཞེ་སྡང་གཏི་མུག་གསུམ། །ཉོན་མོངས་རྣམ་རྟོག་མ་ལུས་པ། །མི་བསྐྱེད་སྐྱེས་སྤོང་བརྩོན་འགྲུས་ཀྱི། །སྡོམ་པས་བསྡམས་པའི་བརྟུལ་ཞུགས་གཟུང༌། །དགོས་པའི་དུས་སུ་བཏང་སྙོམས་སྤང༌། །བརྩོན་འགྲུས་ཆེན་པོ་བརྩམ་པར་གྱིས། །ཕྱི་ཡི་ཚུལ་ཁྲིམས་བསྲུང་བ་ནི། །ལུས་ངག་ཡིད་གསུམ་སྤྱོད་པ་རྣམས། །བྱ་དང་བྱེད་པ་ཉུང་བ་དང༌། །སྦྱངས་སྡོམ་བརྟུལ་ཞུགས་སྤྱོད་པ་དང༌། །བྱ་དང་བྱེད་པ་ཐམས་ཅད་ཀྱིས། །འགྲོ་རྣམས་དང་བ་འདྲེན་པ་དང༌། །ཆགས་པའི་ཡུལ་དང་ལྷན་ཅིག་ཏུ། །གནས་པར་ནམ་ཡང་མི་བྱེད་ཅིང༌། །སྡང་བའི་ཡུལ་ལ་བྱམས་པ་ཡི། །སྨན་ཆེན་བསམ་པ་རབ་བསྐྱེད་དེ། །གནོད་ཅིང་འཚེ་བ་སྤོང་བ་དང༌། །ཚུལ་ཁྲིམས་བདག་གིར་བསྒྲུབ་པར་བྱ། །རྨོངས་པའི་ཡུལ་དང་ཕྲད་པའི་ཚེ། །གཏི་མུག་བསམ་པ་རབ་བཅོམ་ནས། །རྟེན་ཅིང་འབྲེལ་འབྱུང་ཟབ་མོ་བསྒོམ། །རྒྱུ་ལས་འབྲས་བུ་ངེས་པའི་ཕྱིར། །ཕྲ་དང་རགས་པའི་རྒྱུ་འབྲས་ལ། །བརྩི་ལྡབ་ཡང་དང་ཡང་དུ་བྱ། །ཕྱི་དང་ནང་གི་ཚུལ་ཁྲིམས་གཉིས། །ལུས་དང་སྲོག་བཞིན་བསྲུང་བར་བྱ། །ལ་ཀའི་བྱ་སྒྲོ་ཇི་བཞིན་དུ། །རྐྱེན་གྱི་དབང་དུ་མ་གཏོང་ཞུ། །བརྟན་པ་རི་བོ་བཞིན་དུ་མཛོད། །མི་འགྱུར་རྡོ་རྗེ་ལྟ་བུར་གྱིས། །ནང་རྟགས་གཞན་གྱིས་མ་མཐོང་བར། །ཟབ་པ་རྒྱ་མཚོ་ལྟ་བུར་སྤྱོད། །རྩི་ཡིས་ལྕགས་རྣམས་གསེར་འགྱུར་ལྟར། །ཕར་སྒྱུར་ཚུར་སྒྱུར་མི་མཛད་པར། །རང་ཚུགས་བརྟན་པོ་འཛིན་པ་གཅེས། །ཟེར་ལོ་ལྟས་ལོ་མ་མང་བར། །ལོང་བ་འོན་ལྐུགས་འདུ་ཤེས་བྱ། །སུས་ཀྱང་སྐྱིད་དུ་མི་འཇུག་ཅིང༌། །གཞན་གྱི་གནོད་པ་སྐྱེལ་དོགས་མེད། །རང་སྤྱོད་གཞུ་རྒན་བཞིན་དུ་བྱ། །ཕྲ་མ་རྫུན་དང་མཆུ་བསྙུང་སྤང༌། །བདེན་པའི་ཚིག་གིས་འཚོ་བར་མཛོད། །བླ་མ་སློབ་དཔོན་གྲོགས་རྣམས་ལ། །མ་ཆགས་མི་སྡང་རང་སོར་གཞག

།ཆགས་པས་ཅི་བྱ་སྡང་ཅི་བྱ། །རང་གཞན་ཐམས་ཅད་འཆི་བ་ཡིན། །ནམ་ཡང་འཆི་བའི་རོ་དེ་ལ། །སྡང་བས་གསད་པས་དགོས་ཅི་ཡོད། །གཞོན་ཞིང་ལང་ཚོ་ལྡན་པ་དང༌། །མཛེས་ཤིང་ཡིད་དུ་འོང་རྣམས་ལ། །ལོག་གཡེམ་ཆགས་པས་ཅི་ཞིག་བྱ། །བུ་ག་དགུ་ནས་མི་གཙང་འཛག །ཕར་ལ་མཆོད་ཀྱང་ཚུར་ལ་གནོད། །ནམ་ཡང་འཆི་བའི་རོ་དེ་ལ། །ཆགས་པའི་བསམ་པ་རབ་སྤོངས་ལ། །ཆགས་མེད་བདུད་རྩི་དམ་པ་དེས། །ལྷར་བཅས་འཇིག་རྟེན་ཆགས་ཅན་རྣམས། །ཆགས་བྲལ་འཇིག་རྟེན་སངས་རྒྱས་སུ། །བསྒྲུབ་པའི་བརྩོན་འགྲུས་བརྩམ་པར་ཞུ། །ཨ་མ་ཨ་ཛི་ང་རེ་འཇིགས། །འཁོར་བའི་སྡུག་བསྔལ་དྲན་ཙམ་ན། །རང་སྙིང་ཚལ་བར་མ་གས་པ། །གླེན་པ་ཡིན་ནམ་སྨྱོས་སམ་ཅི། །འཁོར་བ་ཐོག་མ་མེད་པ་ནས། །བཟོད་པར་དཀའ་བའི་སྡུག་བསྔལ་ནི། །གསེ་གཤག་གཅོད་དང་འཚེད་པ་རྣམས། །དྲན་པས་ཀེང་ཤུའི་འདབ་མ་ལྟར། །སྙིང་འདི་རབ་ཏུ་འདར་གྱུར་ཀྱང༌། །པངྨའི་མཚོ་ལ་ངང་པ་ལྟར། །བག་མེད་འཁོར་བར་སྤྱོད་པ་འདི། །གདོན་གྱིས་བརླབས་སམ་ཅི་ཞིག་ཡིན། །རང་ལ་རང་སྙིང་མི་རྗེའམ། །སྐྱབས་གནས་དམ་པ་ཆོས་ཀྱི་རྗེ། །འཇིག་རྟེན་མགོན་པོ་རིན་པོ་ཆེ། །འཁོར་བ་སྡུག་བསྔལ་རྒྱ་མཚོ་འདི། །འཇོམས་པར་མཛད་པའི་མཐུ་བོ་ཆེ། །མྱ་ངན་འདས་གླིང་རྣམ་དག་དེར། །སྐྱེལ་བར་མཛད་པའི་ནུས་པ་ཅན། །ནམ་མཁའ་མཉམ་པའི་སེམས་ཅན་གྱི། །སྤྱི་མཐུན་བསོད་ནམས་ལས་གྲུབ་དེ། །དེ་བཞིན་གཤེགས་པ་འབྲི་གུང་པ། །ནམ་མཁའ་མཉམ་པའི་སེམས་ཅན་རྣམས། །ཐུགས་རྗེ་ཆེན་པོས་བསྐྱབ་ཏུ་གསོལ། །བདག་ཅག་སེམས་ཅན་ཐམས་ཅད་ལ། །སྐྱབས་དང་མགོན་རྣམས་གཞན་དུ་མེད། །རེ་ས་ལྟོས་ས་གཞན་དུ་མེད། །གནས་སྐབས་བདེ་ཞིང་འཕྲལ་དུ་སྐྱིད། །བྱང་ཆུབ་ཐོབ་པར་བྱིན་གྱིས་རློབས། །དུས་གསུམ་བདག་ཉིད་ཆོས་ཀྱི་རྗེ། །སྐྱོབ་མཛད་མགོན་པོ་འབྲི་གུང་པས། །ཉོན་མོངས་དུག་གསུམ་རྒྱུ་འབྲས་ཀྱིས། །ཁམས་གསུམ་འཁོར་བར་འཁྱམས་པ་རྣམས། །ཐུགས་རྗེ་ཆེན་པོས་བསྐྱབ་ཏུ་གསོལ། །ལས་ངན་རྒྱུ་འབྲས་ལས་བྱུང་བའི། །མེ་དབལ་འབྲུམ་བུའི་ནད་ཀྱིས་ཟིན། །བས་མཐའ་དགོན་པ་འཁོར་སྐྱོ་བུ། །སྲོག་ལ་རེ་ཐག་ཆད་པའི་བློས། །མར་ནང་སྤུ་ནི་ཕྱུང་བ་བཞིན། །ལུས་ཀུན་ནད་ཀྱིས་གདུང་པར་གྱུར། །འཇིག་རྟེན་འདི་ཡི་ལོངས་སྤྱོད་དང༌། །བུ་སློབ་གཉེན་འདུན་ཐམས་ཅད་ནི། །རྨི་ལམ་ཐུན་གཅིག་རྨིས་པ་ལྟར། །མཐོང་བ་མེད་པའི་ཕྱོགས་སུ་གནས། །དེ་ཚེ་འཇིག་རྟེན་གསུམ་གྱི་མགོན། །ཐོགས་མེད་སངས་རྒྱས་རྫུ་འཕྲུལ་གྱིས། །དེར་བྱོན་སྤྱི་བོར་ཕྱག་བཞག་པས། །ཕུབ་མ་རླུང་གིས་གཏོར་བ་ལྟར། །སྡུག་བསྔལ་ལས་བྱུང་ནད་དེ་བཅོམ། །སྲོག་གནང་དམ་ཆོས་འགའ་ཞིག་གོ། །ཕོངས་ཤིང་གཅིག་པུ་ལུས་པའི་ཚེ། །སྡུག་ཅིང་ནད་ཀྱིས་གདུངས་པའི་ཚེ། །བདག་གི་ཞབས་ཏོག་གུས་པར་བྱས། །བུ་ཆུང་ཨ་མས་འཚོ་བ་ལྟར། །བྱམས་པའི་ལུས་ངག་ཡིད་གསུམ་གྱིས། །བདག་གི་ལུས་འདི་འཚོ་བར་བྱས། །སྡུག་བསྔལ་ཆེན་པོ་སྒོས་སུ་ཁུར། །དགོས་པའི་ཚེ་དེ་གུས་པར་བྱས། །བླ་མ་རིན་ཆེན་བྱིན་རླབས་དང༌། །སྐུ་མཆེད་གཉིས་ཀྱི་ཞབས་ཏོག་འདིས། །དེང་སང་ཅུང་ཟད་བདེ་བར་གནས། །ཟབ་པའི་དམ་ཆོས་དོན་པོ་འདི། །སྡུག་བསྔལ་འཁོར་བ་སྤོང་བའི་སྨན། །ཐར་དང་ཐམས་ཅད་མཁྱེན་པའི་རྒྱུ། །སྐུ་ཡི་རྣམ་ཐར་ཚུལ་ཁྲིམས་ཡིན། །རྗེས་སུ་འབྲོངས་ཤིག་རྒྱལ་སྲས་གཉིས། །འཇིག་རྟེན་མགོན་པོ་རིན་ཆེན་གྱི། །་གསུང་གི་རྣམ་ཐར་ཟབ་མོ་འདི། །ལྷ་དང་བཅས་པའི་འཇིག་རྟེན་འདིར། །སུས་ཀྱང་གོ་ཞིང་རྟོགས་པ་ཉུང༌། །ཐོས་བསམ་སྒོམ་གསུམ་ཤེས་རབ་ཀྱིས། །དྲེགས་པ་ཅན་གྱིས་ག་ལ་གོ། །རང་འདོད་ནམ་མཁའ་འདོམ་གྱིས་འཇལ། །སྐྱི་བའི་རྫིང་བུ་དགྲ་ལ་སྨན། །དེ་དང་འདྲ་བར་ཤེས་པར་བྱ། །འཇིག་རྟེན་མགོན་པོ་བླ་མའི་གསུང༌། །རྟག་དང་བདེན་པར་སྙན་གསུང་བ། །ཡིད་འོང་ཚངས་པའི་གསུང་དག་ནི། །བདེན་གཏམ་ཀ་ལ་པིང་ཀའི་གསུང༌། །མི་དགེ་གཤིས་ཀྱི་མི་དགེ་བ། །ཐོག་མར་མི་དགེའི་ལས་གང་དེ། །བར་དང་ཐ་མར་མི་དགེ་བས། །སྡིག་ཏོ་ངན་སོང་བསྐྱེད་པ་དེ། །ནམ་ཡང་གནང་བའི་སྐབས་མེད་པར། །རྟག་ཏུ་སྤང་བའི་ཆོས་སུ་བསྟན། །སྟོན་པའི་གསུང་ལ་མཐའ་དྲུག་གི

།ལོག་རྟོག་སྤངས་ལ་རང་སོར་བཞག །དགེ་བ་གཤིས་ཀྱི་དགེ་བར་བསྟན། །ཐོག་མར་དགེ་བའི་ཆོས་དེ་གང༌། །བར་དང་ཐ་མར་དགེ་བའི་གསུང༌། །འདི་ལ་མི་དགེར་འགྱུར་བའི་སྐབས། །ནམ་ཡང་མེད་པར་ཆོས་རྣམས་གསུངས། །མཐའ་དྲུག་རྡོ་རྗེའི་ཚིག་རྒྱས་བཏབ། །དེ་འགྱུར་བ་མེད་པའི་གཏན་ཚིགས་ཡིན། །གསུང་གི་རྣམ་ཐར་ཟབ་མོ་འདི། །ཟུངས་དང་ཐམས་ཅད་མཁྱེན་པའི་སྲས། །ཁ་ཅིག་དགེ་བ་མི་དགེར་འགྱུར། །མི་དགེ་དགེ་བར་འགྱུར་བར་འདོད། །སྨྱོན་པ་བླ་བརྡོལ་སྨ་བ་ལྟར། །འབྲེལ་མེད་མུ་ཅོར་སྨྲ་རྣམས་ཀྱིས། །སྟོན་པའི་དགོངས་པ་ག་ལ་ལོན། །ཡོན་ཏན་རྒྱ་མཚོ་བླ་མའི་ཐུགས། །བྱང་ཆུབ་སེམས་གཉིས་དབྱེར་མེད་པས། །ལས་དང་ཉོན་མོངས་ཤེས་བྱ་ཡི། །སྒྲིབ་པའི་བུད་ཤིང་མ་ལུས་སྤངས། །དུས་གསུམ་འཁོར་འདས་རྟག་ཆད་དང༌། །མཐོ་དམན་གྲུབ་མཐའ་སྣ་ཚོགས་རྣམས། །སེམས་ཉིད་འོད་གསལ་ཆེན་པོ་དེར། །བྱང་ཆུབ་དམ་པར་སངས་རྒྱས་པའི། །ཐུགས་གཉིས་སུ་མེད་པའི་ཡེ་ཤེས་དེ། །ད་ལྟར་རྟོགས་པའི་རང་སེམས་དང༌། །དབྱེ་བ་མེད་ཅིང་ཐ་དད་མེད། །རྟོགས་པ་སེམས་ཀྱི་རྒྱལ་པོ་ལ། །རྟག་ཏུ་མཉམ་པར་གཞག་པར་བྱ། །བསོད་ནམས་ཡེ་ཤེས་ཚོགས་གཉིས་དང༌། །དྲན་པའི་རྒྱལ་པོ་མ་བྲལ་བར། །ཆུ་བོའི་གཞུང་བཞིན་ཉམས་སུ་ལོངས། །མ་གཡེངས་པ་དང་མི་འདའ་བ། །བྱིང་དང་རྒོད་པ་གཉིས་བྲལ་བར། །ཉམས་དང་རྟོགས་པ་མེད་པར་བསྒོམ། །རྟོགས་པའི་སེམས་ཉིད་གཅིག་པུ་ཡིས། །བར་དོ་གསུམ་པོ་བགྲོད་པར་བྱ། །གེགས་སེལ་བོགས་འདོན་དགོས་པའི་ཚེ། །སྐྱབས་གནས་དམ་པ་འབྲི་གུང་པ། །བླ་མ་མཆོག་དེ་དྲན་པར་བྱ། །གེགས་སེལ་བོགས་རྣམས་ཐོན་པར་འགྱུར། །ཐམས་ཅད་མཁྱེན་པ་བླ་མ་དང༌། །དབྱེར་མེད་གཅིག་ཏུ་འདྲེས་པར་ངེས། །རྡོ་རྗེ་འཆང་དང་ཏིལླི་དང༌། །དཔལ་ལྡན་ནཱ་རོ་ཆེན་པོ་དང༌། །ཆོས་རྗེ་མར་པ་མི་ལ་དང༌། །འཇིག་རྟེན་མགོན་པོ་སྒམ་པོ་པ། །དཔལ་ལྡན་ཕག་མོ་གྲུ་པར་བཅས། །ཐམས་ཅད་མཁྱེན་པ་བླ་མ་རྣམ་བདུན་དང༌། །དབྱེར་མེད་གཅིག་ཏུ་འདྲེ་བ་ངོ་མཚར་ཆེ། །ཚོགས་དང་དབེན་པ་གང་དུ་འདུག་གྱུར་ཀྱང༌། །ཉམས་ལེན་རྒྱལ་པོ་གཞུང་འདི་དྲན་པར་བྱ། །གཉེན་འདུན་ཚོགས་ལ་ཞེན་པ་མ་སྐྱེ་ཞིག། །སྡང་བའི་དགྲ་ལ་གནོད་སེམས་སྤང་བར་གྱིས། །བྱམས་དང་སྙིང་རྗེ་བྱང་ཆུབ་སེམས་རྣམ་གསུམ། །ཕན་པའི་སྨན་ཡིན་ཉམས་སུ་བླང་བར་གྱིས། །འཇིག་རྟེན་མགོན་པོ་དཔལ་ལྡན་འབྲི་གུང་པའི། །གསུང་སྒྲོས་ཡི་གེར་བྲིས་པའི་དམ་ཆོས་འདི། །ཉམས་སུ་བླང་བར་བྱ་ཕྱིར་ཁྱེད་གཉིས་ལ། །འཁོར་བ་སྤོང་བྱེད་ཐབས་ཀྱི་ལམ་མཆོག་བསྟན། །འཁོར་བ་སྤོང་བར་བྱེད་པ་ཐབས་ཀྱི་ལམ་མཆོག་ཅེས་བྱ་བ་དམ་པའི་ཆོས།

སྒོམ་པ་རིན་འབྱུང་དང་རིན་ཆེན་གྲགས་གཉིས་ཀྱིས་བདག་དམྱལ་དུ་འབྲུམ་ནག་གི་ནད་ཆེན་པོས་ཐེབས་ཤིང༌། ཤི་ལ་ཐུག་པའི་དུས་སུ་གཡོག་ལེགས་པར་བྱས་ཤིང༌། སྲོག་བཏོན་པའི་གཏང་རག་ཏུ་བསྟན་པ་རྫོགས་སོ། །བདག་དང་འཁོར་འདས་དུས་གསུམ་དགེ་བ་འདིས། །བསྐལ་བ་སྟོང་དུ་བསགས་ཤིང་རྙེད་དཀའ་བའི། །འགྲོ་མགོན་འབྲི་གུང་པ་དང་མི་འབྲལ་ཞིང༌། །མ་རྣམས་བྱང་ཆུབ་མཆོག་ལ་འགོད་པར་ཤོག །ཤཱཀྱའི་དགེ་སློང་གདན་ས་བས་ཉེ་གནས་སྒོམ་པ་རིན་འབྱུང་དང༌། རིན་ཆེན་གྲགས་གཉིས་ལ་གདམས་པ་རྫོགས་སོ།། །། 

༨༡༽ ༄། །གསུང་རབས་ཀྱི་བབས་ཅུང་ཟད་སྨྲས་པ་དགེ་བཤེས་རིན་ཆེན་རྒྱལ་ལ་གདམས་པ།། ཨོཾ་སྭ་སྟི། །བདེ་གཤེགས་རིན་ཆེན་ཆོས་ཀྱི་རྗེ། །ཐམས་ཅད་མཁྱེན་པ་འབྲི་གུང་པའི། །ཞབས་ཀྱི་རྡུལ་ལ་རེག་པ་ཡི། །ཤཱཀྱའི་དགེ་སློང་བསོད་སྙོམས་པས། །རྒྱལ་པོ་ལྟ་བུའི་རྣལ་འབྱོར་པ། །འཇིག་རྟེན་མགོན་པོ་རིན་ཆེན་གྱི། །ཐུགས་ཟིན་བྱིན་གྱིས་བརླབས་པའི་སྲས། །དཔོན་དགེ་བའི་བཤེས་གཉེན་རིན་རྒྱལ་ལ། །ཞུ་བ་འབུལ་བའི་ཚིག་གི་དོན། །འདུས་བྱས་ཐམས་ཅད་མི་རྟག་ཅེས། །གཡོ་བ་འགྱུར་ཞིང་འཇིག་པ་དང༌། །སང་དང་འཆི་བ་གང་སྔ་ཡང༌། །སུས་ཀྱང་ཚོད་ཟིན་མི་ནུས་པས། །རྒྱལ་བའི་བསྟན་པ་རིན་པོ་ཆེ། །ཕན་དང་བདེ་བའི་འབྱུང་གནས་ཀྱང༌། །ཅིས་ཀྱང་རིང་དུ་མི་གནས་པར། །སྟོན་པས་མདོ་རྒྱུད་རྣམས་ནས་གསུངས། །འཁོར་དང་ལོངས་སྤྱོད་གཉེན་འདུན་རྣམས། །མཐའ་རྒྱས་བསྐྱེད་པ་ཕུན་སུམ་ཚོགས། །འཇིག་རྟེན་འདོད་པའི་ཡོན་ཏན་ཀུན། །ལྷུན་གྱིས་གྲུབ་ཅིང་བཀོད་པ་འདྲ། །ཞག་གཅིག་ཞག་གཉིས་ཡིད་འོང་དང༌། །ལོ་གཅིག་ལོ་གཉིས་འཐད་ན་ཡང༌། །སྒྲུབ་པའི་བར་ཆོད་བྱེད་པས་ན། །མཆིལ་མའི་ཐལ་བ་ཇི་བཞིན་དུ། །སྤངས་ནས་སྒྲུབ་པ་མཛད་པ་དང༌། །ཕལ་ཆེར་སྐུ་མཚམས་མཛད་པར་ཞུ། །འཇིག་རྟེན་འདུ་འཛི་སྣ་ཚོགས་ཀྱིས། །རང་གཞན་ཐམས་ཅད་གཡེང་གཡེང་ནས། །རང་སེམས་རིན་ཆེན་འདུས་མ་བྱས། །ལྷུན་གྲུབ་འོད་གསལ་ཆེན་པོ་སྟེ། །ཉི་མ་སྤྲིན་གྱིས་སྒྲིབ་པ་ལྟར། །རྗེས་ཀྱི་དབང་དུ་འགྲོ་ཉེན་གདའ། །འཇིག་རྟེན་མགོན་པོ་རིན་ཆེན་གྱི། །ཐུགས་དགོངས་དྲི་མ་མེད་པའི་ཆོས། །བྱང་ཆུབ་སེམས་གཉིས་དབྱེར་མེད་པ། །འོད་གསལ་རྣམ་དག་སེམས་ཀྱི་གཤིས། །སྤྲོས་མེད་སྤྲོས་པ་ཀུན་ལས་འདས། །དྲི་མེད་ལྷན་སྐྱེས་ཡེ་ཤེས་ཏེ། །འཁྲུལ་མེད་ཡེ་ཤེས་སྤྱན་གྱིས་ནི། །མ་ནོར་གཟིགས་པའི་རྣལ་འབྱོར་པ། །བཏང་སྙོམས་བཞུགས་པ་ག་ལ་རིགས། །སྡེ་དང་དགོན་པ་ཡུལ་དང་ཕྱོགས། །ཀུན་གྱི་བརྟེན་ས་ཁྱེད་ཡིན་ཡང༌། །ཁྱེད་ཉིད་གང་ལ་བརྟེན་པ་དེ། །ཤེས་པར་གྱིས་དང་རྣལ་འབྱོར་པ། །ད་འདིར་དུས་ངན་ཆེན་པོ་བྱུང༌། །འཁོར་འདས་ཀུན་གྱི་གཉེན་གཅིག་པུ། །ཐམས་ཅད་མཁྱེན་པ་མྱ་ངན་འདས། །ལེགས་ཀྱང་ངོ་སོ་སུ་ལ་གསོལ། །ཉེས་ཀྱང་ཞེ་བས་ཁྲེལ་མཁན་མེད། །དེས་ན་སྒྲུབ་པ་མ་གཏོགས་པས། །འབྲས་བུ་འཁོར་བ་མི་སྤོང་ཞིང༌། །འཇིག་རྟེན་མགོན་པོ་བླ་མ་དང༌། །དབྱེར་མེད་གཅིག་ཏུ་མི་འགྱུར་བས། །སྤྲོས་པའི་རྒྱ་མཚོ་སྐེམས་ནས་ནི། །སྒྲུབ་པ་ཚུལ་བཞིན་མཛད་པར་ཞུ། །འཁོར་དང་མྱ་ངན་འདས་པ་ཡི། །བདེ་སྐྱིད་ཡོན་ཏན་མ་ལུས་པ། །སྒོམ་པའི་མཐུ་ལས་འབྱུང་ངོ་ཞེས། །ཐམས་ཅད་མཁྱེན་པས་ཐ་མར་གསུངས། །རྒྱུད་ཉོན་མོངས་གསུམ་གྱིས་མ་གོས་ཤིང༌། །རྣམ་རྟོག་རླུང་དམར་འཚུབ་མ་དེ། །འོད་གསལ་དབྱིངས་སུ་གསོད་པ་དང༌། །དྲན་རྟོག་ནམ་མཁའི་སྐྲ་ཤད་དེ། །རང་གི་གནས་སུ་འཇུག་པར་བྱ། །རྟོག་མེད་རྟོག་པར་སྐྱེ་བ་དེ། །བཅུ་དང་གསུམ་གྱི་དམ་ཆོས་ཀྱིས། །ཉམས་སུ་བླངས་ན་འཁོར་འདས་ཀྱི། །བདེ་དང་སྡུག་པའི་འབྲས་བུ་རྣམས། །སྒྲུབ་པའི་ཆོས་ལ་བརྩོན་འགྲུས་མཛོད། །འཇིག་རྟེན་མགོན་པོ་བླ་མ་ཡི། །དྲི་མེད་དམ་ཆོས་རིན་ཆེན་གྱེི། །གཏེར་དུ་ཁྱེད་ཉིད་བཞུགས་པ་ན། །གནས་སྐབས་མཐར་ཐུག་ཉམས་ལེན་ཀུན། །དགོས་པའི་དུས་སུ་བཏང་སྙོམས་སྤང༌། །བརྩོན་འགྲུས་ཆེན་པོ་རྩོམ་པར་ཞུ། །དེང་བྱ་སང་བྱ་ཡུལ་ལས་འདས། །འདིར་བྱེད་བཏང་ཞིང་བསྒྲུབ་པར་བྱ། །སྙོམས་ལས་ཅན་རྣམས་སྨྲ་ན་ཡང༌། །བདུད་ཀྱི་དབང་དུ་སོང་བར་ཟད། །སྐྱེ་རྒ་ན་འཆི་མེད་གྱུར་ན། །འཇིག་རྟེན་འདོད་པའི་ཡོན་ཏན་ལྔ། །སྔོན་གྱི་རྒྱལ་བ་རྣམས་ཀྱང་སྤྱོད། །ཉན་ཐོས་རང་སངས་རྒྱས་རྣམས་དང༌། །བྱང་ཆུབ་སེམས་དཔའ་ཐམས་ཅད་ཀྱང༌།

བརྟུལ་ཞུགས་གྲུབ་པ་མ་ལུས་ཀུན། །དེ་ཕྱིར་དེ་ལ་སྤྱོད་པར་འགྱུར། །ཐུབ་པ་བཅོམ་ལྡན་འདས་ཀྱིས་ཀྱང༌། །རྒ་དང་ན་དང་འཆི་བ་སྟེ། །གལ་ཏེ་འདི་གསུམ་མེད་གྱུར་ན། །ཤིན་ཏུ་སྡུག་པའི་ཡུལ་རྣམས་ལ། །ང་ཡང་ཅི་ཕྱིར་སྤྱོད་མི་འགྱུར། །ཡབ་ལ་གསུངས་པར་གྱུར་པ་དང༌། །ཟབ་པ་ཁྱེའུ་བཞིའི་མདོ་ལས་ཀྱང༌། །འདོད་པ་ཁྱི་དང་ཕག་པ་དང༌། །ཝ་དང་བོང་བུ་འདོད་སྤྱོད་ཀྱིས། །སྤྱད་པ་མི་སྤྱོད་ཉན་ཐོས་མིན། །སྟོན་པས་གསུངས་པར་གྱུར་པས་ན། །འདོད་ཡོན་འཁོར་བའི་རྩ་བ་དེ། །འདོད་པ་སྤངས་པས་ཐར་པ་འཐོབ། །འཇིག་རྟེན་མགོན་པོ་རིན་ཆེན་དང༌། །གོང་མ་རྣམས་ཀྱིས་འདོད་ཡོན་སྤངས། །བདག་ཅག་རྗེས་སུ་འཇུག་པར་བྱ། །དེ་ལྟར་བདག་ཅག་སེམས་ཅན་རྣམས། །མགོ་བཏུམས་མུན་རུམ་ཇི་བཞིན་དུ། །འཁོར་བའི་ཉེས་དམིགས་མི་བསམ་པར། །ཚེ་འདི་སྒྲུབ་པའི་ཁོལ་པོར་འགྱུར། །བདག་ཏུ་འཛིན་པའི་ལྟ་བས་བཅིངས། །སྲེད་པས་འཁོར་བའི་རྒྱ་མཚོར་བསྐྱུར། །ལེན་པའི་ངོ་བོ་ཞེ་སྡང་གིས། །འཁོར་བའི་བྱེ་བྲག་མང་པོར་འཁོར། །རྩ་བ་ང་དང་བདག་གིས་བྱས། །བདག་འཛིན་རྩ་བ་རྦད་ཀྱིས་བཅད། །བདག་མེད་བྱང་ཆུབ་སེམས་གཉིས་ཀྱི། །ཏིང་ངེ་འཛིན་ལ་མཉམ་པར་བཞག །སེམས་དེས་ལུས་དེ་བྱིན་གྱིས་རློབས། །ལུས་ཀྱི་ན་ཚ་ཐམས་ཅད་ཞི། །ལུས་ཀྱིས་སྣང་བ་བྱིན་གྱིས་རློབས། །ལྷར་བཅས་འཇིག་རྟེན་དབང་དུ་སྡུད། །བཅུ་ཆོས་སུམ་ཆོས་རྣམ་གཉིས་དང༌། །ཟབ་པའི་དམ་ཆོས་འཁོར་ལོ་མ། །རྩ་རླུང་མ་དང་སྔ་མ་རྣམས། །དེ་ཡི་བྱེ་བྲག་མ་གཏོགས་པ། །བརྗོད་བྱ་གཞན་ན་སྤུ་ཙམ་མེད། །འཇིག་རྟེན་འདོད་པའི་ཡོན་ཏན་ཀུན། །རྨི་ལམ་དུ་ཡང་མ་རྨིས་ན། །དམ་ཆོས་བྱེད་ཅེས་དེ་ལ་བྱ། །ཐུབ་ཆེན་བླ་མ་དམ་པས་གསུངས། ༌།ཕྱེ་གཏོར་༼འདིར་མ་དཔེ་ལྡེབ་གཅིག་མ་ཚང་༽པའོ། །འཇུག་སེམས་སྡོམ་པའི་བདག་ཉིད་ནི། །ཚད་མེད་ནམ་མཁའི་མཐའ་མཉམ་པ། །རྒྱལ་བ་རྣམས་ཀྱིས་བསྐྱེད་པ་སྟེ། །འབྲས་བུ་ལོངས་སྐུ་བཅོམ་ལྡན་དེ། །སྐུ་ཚེ་འཁོར་བ་ཇི་སྲིད་བར། །ཞིང་ཁམས་ནམ་མཁའི་མཐར་ཐུག་པ། །ཉམས་ལེན་བྱང་ཆུབ་སེམས་གཉིས་ཡིན། །འདུས་པ་དང་པོ་མཆོག་བརྒྱད་དེ། །སྒོ་ལྔའི་རྣམ་ཤེས་ཡིད་ཤེས་དང༌། །ཉོན་ཡིད་ཀུན་གཞིའི་རྣམ་ཤེས་འདི། །བརྗོད་པ་རྒྱུ་ཡིས་བསྒྲུབས་པ་ལགས། །སྡེ་སྣོད་མདོ་སྡེ་རིན་པོ་ཆེ། །འཇུག་སེམས་ཆེན་པོའི་སྡོམ་པ་དང༌། །མཐུན་པར་སྤྱོད་པར་བསླབ་པར་བསྟན། །ཆོས་ཀྱི་འཁོར་ལོ་ཆེན་པོ་ནི། །བར་པ་རྒྱལ་པོའི་ཁབ་ཏུ་གསུངས། །བྱང་ཆུབ་སེམས་དཔའ་རྣམས་ཀྱི་ལམ། །དུས་གསུམ་རྒྱལ་བ་བསྐྱེད་པའི་ཡུམ། །གཟུགས་ནས་རྣམ་མཁྱེན་བར་གྱིས་ཆོས། །ཐམས་ཅད་སྟོང་པ་ཉིད་དུ་བསྟན། །བྱང་ཆུབ་སེམས་གསུམ་དབྱེར་མེད་པ། །ལོངས་སྐུ་རྒྱལ་བ་བཅོམ་ལྡན་གྱི། །སྐུ་ལ་ཞིང་ཁམས་ཐམས་ཅད་སྣང༌། །ཞིང་ཁམས་ཀུན་ཏུ་སྐུ་ཡིས་ཁྱབ། །མཐོང་བས་སྒྲོ་འདོགས་གཅོད་པར་བྱེད། །ཨེ་མ་ངོ་མཚར་མི་ཆེ་འམ། །ཐུབ་པ་ཆེན་པོའི་རྗེས་འབྲངས་ནས། །གོང་དུ་སྨྲས་པ་བརྗོད་པ་ལས། །ལེའུ་གཉིས་དག་ནི་བརྗོད་པའོ། །དོན་དམ་རིན་ཆེན་བྱང་ཆུབ་སེམས། །སྤྲོས་མེད་ཆེན་པོ་ནམ་མཁའ་ལྟར། །རྒྱལ་བ་རྣམས་ཀྱིས་གང་བསྐྱེད་པ། །འབྲས་བུ་མཐར་ཐུག་ཆོས་ཀྱི་སྐུ། །དག་པ་གཉིས་ལྡན་བཅོམ་ལྡན་ཡིན། །དམ་ཆོས་སྡེ་སྣོད་ཆེན་པོ་ནི། །མྱ་ངན་འདས་དང་དམ་པའི་ཆོས། །པདྨ་དཀར་ལ་སོགས་པར་ནི། །བསེ་རུ་ལྟ་བུའི་ཐེག་པ་དང༌། །དམན་པ་ཉན་ཐོས་ཐེག་པ་སྟེ། །བདེན་བཞི་རྟེན་འབྲེལ་བཅུ་གཉིས་ཆོས། །འབྲས་བུ་ཞི་བ་རྣམ་གཉིས་བཅས། །དོན་གྱིས་ཐེག་དམན་སུན་འབྱིན་མཛད། །ཐེག་པ་འོག་མ་མེད་པར་བསྟན། །ཐེག་པ་ཐམས་ཅད་གཅིག་ཏུ་བཞག

།བྱང་ཆུབ་སེམས་དཔའི་ཐེག་པ་ཡིན། །བརྗོད་བྱ་གཙང་དག་བདེ་དང་ནི། །རྟག་པ་ཉིད་དུ་བསྟན་པ་ཡིན། །སངས་རྒྱས་མྱ་ངན་མི་འདའ་སྟེ། །འཇིག་རྟེན་དམ་ཆོས་ནུབ་མི་འགྱུར། །དཀོན་མཆོག་གསུམ་པོ་རྟག་པར་ནི། །གོང་གི་སྐུ་གཉིས་བསྟན་པ་ཡང༌། །རི་བོང་རྭ་དང་སྦལ་པའི་སྤུ། །མོ་གཤམ་བུ་དང་འདྲ་བ་སྟེ། །སྐུ་གཉིས་ལོག་པར་བཏགས་པ་ཉིད། །དུས་གསུམ་རྒྱལ་བ་མ་ལུས་པ། །ཆོས་སྐུ་ཡོན་ཏན་འཕྲིན་ལས་དང༌། །བཅས་པར་བླ་མ་དམ་པ་བཞེད། །གོང་གི་རྣམ་བཞག་བདུན་པོ་ནི། །བརྗོད་བྱ་གསུམ་དུ་བསྡུས་པ་ཡིན། །ཚིག་ཉུང་དོན་དུ་མང་བའི་ཆོས། །རྒྱལ་བའི་གསུང་རབས་རྣམས་ཀྱི་བབས། །ཅུང་ཟད་སྨྲས་པར་གྱུར་པ་ཡིས། །ལེའུ་གསུམ་དག་ནི་བསྟན་པའོ། །དྲང་སྲོང་ཆེན་པོ་ཡེ་ཤེས་དགས། །བྱང་ཆུབ་ཐོབ་པའི་ཐབས་སུ་ནི། །ལྡོམ་བུ་བདག་ལ་ཞུས་པ་ཡིན། །དགེ་བ་བྱང་ཆུབ་མཆོག་ཏུ་བསྔོ།། །། ༨༢༽ སློབ་དཔོན་ཡང་དགོན་པ་ལ་གདམས་པ།། ཨོཾ་སྭསྟི། འཇིག་རྟེན་གསུམ་གྱི་མགོན་པོ་ཆོས་རྗེ་རིན་པོ་ཆེའི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་མཛོད་ལ་གུས་པས་ཕྱག་འཚལ་ཞིང་ངེས་པར་སྐྱབས་སུ་མཆིའོ། །དུས་གསུམ་གྱི་རྒྱལ་བའི་མཆོད་རྟེན་ཆེན་པོ་གདན་ས་རིན་པོ་ཆེ་དཔལ་གྱི་ཕག་མོ་གྲུ་ནས། ཤཱཀྱའི་དགེ་སློང་གདན་ས་བས་ཐོས་བསམ་སྒོམ་གསུམ་གྱི་ཡོན་ཏན་གྱི་རྒྱ་མཚོ་སློབ་དཔོན་རྣལ་འབྱོར་གྱི་དབང་ཕྱུག་ཆེན་པོ་ཡང་དགོན་པའི་སྤྱན་སྔར་ཞུ་བའི་དོན། ཁྱེད་སྐུ་ཁམས་བཟང་ཞིང་འཇིག་རྟེན་གསུམ་གྱི་མགོན་པོ་རིན་པོ་ཆེའི་གདུལ་བྱ་རྒྱ་མཚོ་ལྟ་བུ་རྣམས་ཐར་པའི་གྲོང་ཁྱེར་ཆེན་པོར་ཁྲིད་པར་མཛད་པ་ལ་སྐྱོ་དུབ་མི་མངའ་ཞེས་ཐོས། དེ་ཤིན་ཏུ་བཀའ་དྲིན་ཆེ་ཞིང་ཐུགས་ལ་བཏགས། ཁྱེད་ཀྱིས་འཇིག་རྟེན་གསུམ་གྱི་མགོན་པོ་ཆོས་རྗེ་རིན་པོ་ཆེ་ཡབ་སྲས་ཀྱི་རྟེན་ཁྱད་པར་དུ་འཕགས་པ་རྣམས་དང༌། སློབ་དཔོན་དབོན་པོ་རིན་པོ་ཆེ་དང་ངན་བུ་དགེ་འདུན་ཕྱོགས་རིས་དང་བཅས་པ་རྣམས་ལ་དེ་བཞིན་གཤེགས་པའི་བཀའ་ཤེས་རབ་ཀྱི་ཕ་རོལ་དུ་ཕྱིན་པ་རིན་པོ་ཆེ་ཞུན་མས་བྲིས་པ་ཚར་མང་པོ་དང༌།

འབུལ་བ་རྒྱ་ཆེན་པོ་དཔག་ཏུ་མེད་པ་བསྐུར་བ་རྣམས་གར་ཡང་ཆུད་ཟོས་སྤུའི་རྩེ་མོ་ཙམ་ཡང་མེད་པར་ཕྱག་ཏུ་ལེགས་པར་ཐིངས། བྱེ་བྲག་ཏུ་གདན་ས་དཔལ་གྱི་ཕག་མོ་གྲུར་གདུང་རྟེན་རིན་པོ་ཆེ་རྣམ་གཉིས་ཀྱིས་དབུ་མཛད་པའི་རྟེན་རྣམས་ཀྱི་སྤྱན་སྔར་མར་མེ་བཙུགས་པ་དང༌། ཆིབས་ངོ་མཚར་ཅན་ཡུལ་རི་བས་སྣ་དྲངས་ནས་འཕྲལ་དུ་དགོས་ཤིང་ཉེ་བར་མཁོ་བའི་དངོས་པོ་ངོ་མཚར་ཅན་དང་བཅས་པ་རྣམས་དགེ་བཤེས་ཇོ་སྲས་ཀྱི་ཕྱག་ཏུ་ལེགས་པར་ཐིངས། །བུ་སྐྱེས་མཆོག་མི་ཡི་སེང་གེ་ལ། །སྙིང་ནས་ཞུ་བ་འབུལ་བའི་དོན། །ང་དང་བདག་ཏུ་འཛིན་པའི་སེམས། །ང་དང་བདག་དང་བྲལ་བ་ཡི། །སེམས་ཉིད་གདོད་ནས་མ་སྐྱེས་པར། །འཁོར་དང་མྱ་ངན་འདས་པ་ཀུན། །འོད་གསལ་ཆེན་པོ་ཆོས་ཀྱི་སྐུ། །མངོན་སུམ་མཛད་པའི་སྐྱེས་བུ་ཁྱེད། །གང་དུ་བཞུགས་པའི་ས་ཕྱོགས་སུ། །ཕན་དང་བདེ་བ་དུ་མ་རྣམས། །ངང་གིས་འབྱུང་བ་ངོ་མཚར་ཆེ། །གང་དུ་བཞུགས་པའི་ས་ཕྱོགས་དེར། །རྟག་ཏུ་འདིར་བསྡད་བསམ་པ་དང༌། །མི་བཞུགས་འགྲོ་ཞེས་བྱ་བ་ལ། །ཡུལ་དེ་ན་གནས་པའི་གཞི་བདག་ལ། །བདག་གི་མ་ཡིན་དྲིན་ཅན་ཡིན། །དྲིན་ཅན་མ་རྒན་འདི་ཉིད་ཀྱིས། །གཙོ་བོ་བྱས་པའི་སེམས་ཅན་རྣམས། །བདེ་ཐོབ་སྡུག་བསྔལ་བྲལ་བ་དང༌། །བྱང་ཆུབ་དམ་པ་ཐོབ་བྱའི་ཕྱིར། །ཅུང་ཟད་ཅི་ཁོམ་འདིར་བསྡད་བྱ། །སྙམ་པའི་འདུན་པ་བསྒོམ་པར་བྱ། །དེར་གནས་གཞི་བདག་སྤྱི་དང་ནི། །དགོས་ཀྱི་གཞི་བདག་དེ་ཉིད་ལ། །སྐབས་སུ་དཀར་གཏོར་རེ་རེ་བྱ། །བདེན་པའི་བྱིན་རླབས་བཀའ་བསྒོ་བྱ། །འཁོར་དང་ལོངས་སྤྱོད་གཉེན་འདུན་ལ། །མ་ཞེན་མ་ཆགས་མ་ཡེངས་པ། །དབུ་མའི་ལམ་ལ་གནས་པ་དང༌། །བདག་མེད་བྱང་ཆུབ་སེམས་གཉིས་ཀྱིས། །གདུལ་བྱ་རྒྱ་མཚོ་སྨིན་པར་མཛོད། །ད་ལྟ་ས་ཆེན་འདི་སྟེང་ན། །ཡོན་ཏན་རིན་ཆེན་མང་པོའི་གཏེར། །འཇིག་རྟེན་མགོན་པོ་རིན་ཆེན་གྱི། །དམ་ཆོས་རིན་ཆེན་མ་ལུས་པ། །ཆོས་ཀྱི་གཏེར་མཛོད་འཆང་བའི་མཆོག

།རང་བྱུང་ལྷན་སྐྱེས་ཡེ་ཤེས་ཀྱི། །འཇིག་རྟེན་མགོན་པོའི་བྱིན་རླབས་ཀྱིས། །འཁྲུལ་མེད་ཡེ་ཤེས་སྤྱན་གྱིས་གཟིགས། །དྲི་མེད་རྣལ་འབྱོར་ཆོས་ཀྱི་སྐུ། །འོད་སྲུངས་ཆེན་པོ་གང་པོ་ལྟར། །འབྲལ་མེད་ཆོས་རྗེ་རིན་ཆེན་གྱི། །བསྟན་པའི་རྒྱལ་མཚན་འཛིན་པའི་མཆོག །སྐྱེས་བུ་ཆེན་པོ་ཁྱེད་ལྟ་བུ། །བཏང་སྙོམས་བཞུགས་པར་མི་འོས་པས། །ཐུགས་སྟོབས་ཆེན་པོས་དགེ་འདུན་བསྐྱང༌། །སེམས་ཅན་ཞིང་ལ་སངས་རྒྱས་ཀྱི། །འབྲས་བུ་གནས་པར་ངེས་པ་ལགས། །དེ་རྟོགས་པ་དགེ་བའི་བཤེས་ལ་རག །འཇིག་རྟེན་མགོན་པོ་བླ་མ་ཡི། །ཐུགས་དགོངས་དགེ་འདུན་ལགས་པར་ནི། །སྐྱེས་ཆེན་ཁྱོད་ཀྱི་ཐུགས་ལ་མངའ། །བྱམས་པའི་བདག་ཉིད་སློབ་དཔོན་གྱིས། །ཡབ་འཇིག་རྟེན་མགོན་པོ་བླ་མའི་སྲས། །མེས་དཔལ་ལྡན་ཕག་མོ་གྲུ་པའི་དབོན། །ཤཱཀྱའི་བན་ལྡོམ་བདག་གི་བུ། །སྐྱེས་ཆེན་མི་ཡི་སེང་གེ་ལ། །ཞུ་འབུལ་ཡི་གེར་བྲིས་པ་ཡི། །བསོད་ནམས་ཕུང་པོ་མཆིས་པ་དེས། །འཇིག་རྟེན་མགོན་པོ་འབྲི་གུང་པའི། །ཐུགས་ཀྱི་དགོངས་པ་བླ་མེད་མཆོག །བྱང་ཆུབ་དམ་པ་ཐོབ་པར་ཤོག །ཡི་གེ་མི་འཁྱམ་པའི་རྟེན་དུ་རས་ཀྱི་སྐུ་ཕྱམ་ངོ་མཚར་ཅན་མན་འཛུ་འཛི་བ་ཀའི་མདོག་གམ། སྲོག་ཆགས་ལྷམ་བུ་ཆུ་གཤེར་གྱི་མདོག་ལྟར་དམར་བ་གཅིག་དང༌། ཛ་ཏི་རྡོག་མ་བདུན་དང༌། ཁ་ཆེ་གུར་ཀུམ་ཐུམ་པོ་གཅིག་བསྐུར་ནས་མཆིས། །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ནས་ཀུན་ཀྱང་བཟང་པོར་རེག་གྱུར་ཅིག། །། ༨༣༽ ༄། །སྤྲིངས་ཡིག་བདུད་རྩི་ཐིགས་པ་རིན་འབུམ་ལ་གདམས་པ།། ཨོཾ་སྭ་སྟི། དཔལ་ལྡན་ཕག་མོ་གྲུ་པ་དང༌། །འཇིག་རྟེན་མགོན་པོ་རིན་ཆེན་དང༌། །སྐྱོབ་པ་ཤཱཀྱའི་རྒྱལ་པོ་ལ། །གུས་པས་ཕྱག་འཚལ་སྐྱབས་སུ་མཆི། །བརྒྱུད་པ་རིན་ཆེན་ཆོས་ཀྱི་སྐུ། །ཆོས་སྐུ་སྤྲོས་བྲལ་ནམ་མཁའ་ལྟར། །སྟོང་དང་ཤིན་ཏུ་སྟོང་བ་དང༌། །སྟོང་པ་ཆེན་པོ་ནམ་མཁའ་ལྟར། །ཆོས་རྣམས་གདོད་ནས་མ་སྐྱེས་པ། །མོ་གཤམ་བུ་དང་སྦལ་པའི་སྤུ། །རི་བོང་རྭ་དང་འདྲ་བར་ནི། །གཟུང་དང་འཛིན་པའི་ངོ་བོ་དག

།དེ་དང་དབྱེར་མེད་དེ་ཉིད་ཡིན། །ལྷག་བསམ་རྣམ་དག་ལས་སྐྱེས་པའི། །ཀུན་རྫོབ་སྨོན་འཇུག་རྣམ་གཉིས་དང༌། །འཁོར་དང་མྱ་ངན་འདས་པ་ཀུན། །སེམས་ཉིད་གདོད་ནས་མ་སྐྱེས་པ། །སྟོང་པ་སྟོང་པས་སྟོང་པ་ཡིན། །འོན་ཀྱང་རྒྱུ་འབྲས་རྟེན་འབྲེལ་རྣམས། །བསླུ་བ་མེད་པར་འབྱུང་བ་དེ། །ནམ་མཁའ་ལྟ་བུའི་རྒྱུ་འབྲས་ཡིན། །དེ་དང་དེ་གཉིས་དབྱེར་མེད་པ། །ཐམས་ཅད་ཟུང་འཇུག་ཡངས་པ་དེ། །འཁོར་འདས་གཤིས་དང་གནས་ལུགས་ལགས། །དེ་ཉམས་སུ་བླང་བའི་ཚུལ་ལུགས་ནི། །བྱང་ཆུབ་སེམས་གཉིས་དབྱེར་མེད་པ། །འོད་གསལ་རྣམ་དག་ནམ་མཁའ་ལ། །ཆུ་བོ་རྒྱུན་གྱི་རྣལ་འབྱོར་ལྟར། །རྟག་ཏུ་མཉམ་པར་གཞག་གྱུར་ན། །སེམས་ཀྱིས་ལུས་དེ་བྱིན་གྱིས་རློབ། །ལུས་ཀྱི་ན་ཚ་སྡུག་བསྔལ་ཞི། །ལུས་ཀྱིས་སྣང་བ་བྱིན་གྱིས་རློབ། །ལྷར་བཅས་འཇིག་རྟེན་དབང་དུ་སྡུད། །བར་དོ་རྣམ་གསུམ་དེས་བགྲོད་ནས། །འཇིག་རྟེན་མགོན་པོ་རྒྱལ་བར་འགྱུར། །མི་ཟད་རྒྱན་གྱི་འཁོར་ལོའི་མཛོད། །འཁོར་བ་མ་སྟོངས་བར་དུ་འབྱུང༌། །དེ་ལྷུན་གྱིས་གྲུབ་པའི་འཕྲིན་ལས་དང༌། །མ་ནམ་མཁའ་མཉམ་པའི་བསོད་ནམས་ཡིན། །ཁྱེད་ནམ་མཁའ་ལྟ་བུའི་རྣལ་འབྱོར་པ། །འཇིག་རྟེན་མགོན་པོ་བླ་མའི་སྲས། །ཤཱཀྱའི་བན་ལྡོམ་བདག་གི་བུ། །རྣལ་འབྱོར་དབང་ཕྱུག་རིན་འབུམ་གྱི། །སྤྲིངས་ཡིག་བདུད་རྩི་ཐིགས་པ་འདི། །རྟག་ཏུ་ཉམས་སུ་བླང་བར་ཞུ། །དགེ་བ་དྲི་མེད་ཟླ་འདྲ་འདིས། །རྫོགས་པའི་བྱང་ཆུབ་ཐོབ་པར་ཤོག། །། ༨༤༽ ༄། །སློབ་དཔོན་སེ་འཕྲང་བ་ལ་གདམས་པ།། ཨོཾ་སྭ་སྟི། སྐྱོབ་མཛད་ཤཱཀྱའི་རྒྱལ་པོ་དང༌། །དཔལ་ལྡན་ཕག་མོ་གྲུ་པ་དང༌། །འཇིག་རྟེན་མགོན་པོ་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི། །འབྲི་གུང་དཔལ་གྱི་ནགས་ཁྲོད་ནས། །བླ་མ་རིན་ཆེན་སྤྱན་སྔ་ནས། །མེས་དཔལ་ལྡན་ཕག་མོ་གྲུ་པ་དང༌། །འཇིག་རྟེན་མགོན་པོ་བླ་མའི་དབོན། །ཤཱཀྱའི་དགེ་སློང་བདག་གི་བུ། །ཐོས་བསམ་སྒོམ་ལས་བྱུང་བ་ཡི། །ཤེས་རབ་མཆོག་གིས་རྣམ་པར་རྒྱལ། །དྲི་མེད་ཚུལ་ཁྲིམས་རིན་ཆེན་དང༌། །སྨོན་འཇུག་དོན་དམ་རྣམ་གསུམ་གྱིས། །འགྲོ་བ་མང་པོ་སྨིན་པར་མཛོད། །རང་བྱུང་ལྷན་སྐྱེས་ཡེ་ཤེས་དེ། །ཐུགས་སུ་ཆུད་པའི་རྣལ་འབྱོར་པས། །སྐལ་ལྡན་གདུལ་བྱ་མང་པོ་ལ། །རྟོགས་པའི་མྱུ་གུ་སྐྱེད་པར་མཛོད། །ཇི་ལྟར་བྱམས་མགོན་འཇམ་དབྱངས་ཀྱིས། །རབ་འབྱམས་འཇིག་རྟེན་ཁམས་རྣམས་སུ། །གདུལ་བྱ་མང་པོ་འདུལ་བ་ལྟར། །འགྲོ་བ་མང་པོ་སྨིན་པར་མཛོད། །བླ་མ་རིན་པོ་ཆེ་སྤྱན་སྔ་ནས་སློབ་དཔོན་སེ་འཕྲང་བ་ལ་ཞུ་བ།

ཁྱེད་ཀྱིས་འབུལ་བ་རྒྱ་ཆེན་པོ་བསྐུར་བ་དཔོན་པས་དབུ་མཛད་ཀྱིས་ཕྱག་ཏུ་ལེགས་པར་ཐིངས། ཡི་གེ་མི་འཁྱམ་པའི་རྟེན་དུ་སྐུ་ཕྱམ་རྡོ་རྗེ་གསང་ལམ་གསོལ་འཕྲོ་གཅིག་དང༌། གསོལ་ཇ་ཆབ་ཚ་སྲང་བཞི་བཅུ་ཐམ་པ་བསྐུར་ནས་མཆིས། །འགྲོ་ཀུན་དགེ་བ་ཇི་སྙེད་ཡོད་པ་དང༌། བྱས་དང་བྱེད་འགྱུར་དེ་བཞིན་བྱེད་པ་དག བཟང་པོ་ཇི་བཞིན་དེ་འདྲའི་ས་དག་ལ། ཀུན་ཀྱང་ཀུན་ནས་བཟང་པོར་རེད་གྱུར་ཅིག། །། 

༨༥༽ ༄། །དབོན་པོ་འཕགས་པ་ལ་གདམས་པ།། ཨོཾ་སྭསྟི། །བསྐལ་མང་དཔག་མེད་ལེགས་པར་སྦྱངས་པའི་མཐུས། །ལུང་རིགས་མན་ངག་ཆོས་རྣམས་མ་ལུས་པ། །རྨོངས་མེད་ཤེས་རབ་མཆོག་གིས་མངོན་སུམ་མཛད། །བསགས་པའི་སྟོབས་ཀྱིས་ཤཱཀྱའི་རིགས་སུ་འཁྲུངས། །མཚན་ཡང་དོན་ལྡན་སློབ་དཔོན་འཕགས་པ་ཡིས། །སྙན་ངག་དོན་ལྡན་ཟབ་མོའི་བཀའ་ཡིག་གནང༌། །བདག་ཅག་བུ་སློབ་གུས་པས་འབུལ་ཞིང་མཆིས།། །། ༨༦༽ ༄། །མོས་གུས་ཅན་གྱི་སློབ་མ་ཤེས་རབ་ཚུལ་ཁྲིམས་ལ་གདམས་པ།། ཨོཾ་སྭསྟི། དཔལ་ལྡན་འགྲོ་མགོན་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི། །མ་རྟོགས་པ་རྟོགས་པར་བྱེད་པ་ཡང་བླ་མ་ལ་ཆོས་ཀྱི་སྐུའི་མོས་གུས་བྱེད་པ་ཡིན་ལ། རྟོགས་པ་བོགས་འདོན་པ་ལ་སྐྱོན་མེད་པའི་མཎྜལ་ལ་སོགས་པ་ཕྱིས་ནས་བླ་མ་ལ་ཕུལ་ནས་བདག་གི་རྟོགས་པ་བོགས་ཐོན་པར་མཛད་དུ་གསོལ་ཞེས་གསོལ་བ་འདེབས་ཤིང་སྣང་སྲིད་ཐམས་ཅད་ཆོས་ཀྱི་སྐུ་འབའ་ཞིག་ཏུ་བསྒོམ། མོས་གུས་མཆོག་ཏུ་བྱེད་པའི་ཐབས་ནི། བླ་མའི་མཛད་པ་བཟང་ངན་འབྲིང་གསུམ་ཐམས་ཅད་ལ་ཉེས་པའི་སྐྱོན་དུ་མི་བལྟ་བར་བླ་མ་དམ་པའི་མཛད་པ་བཟང་པོ་དང་ཨ་ཅང་ཡང་ཆེས་ཏེ། ངན་པ་དང་འབྲིང་པོ་ལ་ཡང་འགྲོ་བ་ལ་ཕན་ཐོགས་པའི་རྟེན་འབྲེལ་འབའ་ཞིག་ཡིན་སྙམ་དུ་བསྒཽམ། དེ་ལ་བརྟེན་ནས་མོས་གུས་ལ་བོགས་འོང༌། དབེན་པ་བྱ་བའི་གོ་བ་དེ་གཅིག་པུར་བསྡད་ཀྱང་རྟོག་པ་མང་པོའི་དཔུང་གིས་བསྐོར་ན་གཡེང་བ་ཡིན་པས། རྟོག་པ་རྟོག་མེད་དུ་ཉམས་སུ་བླང༌། སྤྱོད་ལམ་ལུས་ངག་ཡིད་གསུམ་གྱི་སྤྱོད་པ་ཅི་བྱེད་པ་ཐམས་ཅད་བྱེད་པ་དང་སྤྱོད་པ་མེད་པ་ཕྱག་རྒྱ་ཆེན་པོ་འབའ་ཞིག་དུ་ཉམས་སུ་བླང༌། དགེ་སྦྱོར་བྱེད་ཅིང་སྡོད་པའི་གནས། །གཅིག་ཏུ་ཆགས་སྡང་ཆུང་བ་དང༌། །གཉིས་སུ་འཚོ་བ་བདེ་བ་དང༌། །བསྡད་པའི་གནས་ལ་ཞེན་པ་མི་སྐྱེ་བའི། །སར་ནི་བཞུགས་ཤིང་བསྒྲུབ་པར་ཞུ། །ཆགས་སྡང་ཆུང་ཞིང་ཉམས་རྟོགས་འཕེལ། །རྟག་ཏུ་ཆོས་དང་འབྲལ་བ་མེད། །དེ་འདྲའི་གནས་སུ་བསྡད་པར་བྱ། །མོས་གུས་ཅན་གྱི་བདག་གི་བུ། །ཤེས་རབ་ཚུལ་ཁྲིམས་སྐྱེས་ཆེན་ལ། །ཟབ་པའི་གདམས་ངག་འདི་བསྐུར་བ། །རྟག་ཏུ་ཉམས་སུ་ལེན་པར་ཞུ། །རྟེན་འབྲེལ་བཅུ་གཉིས་རྟགས་སུ་ནི། །ཆབ་ཚྭ་རྩེ་མོ་ཞོ་བཅུ་གཉིས། །བདུད་རྩི་བཅུད་ཀྱིས་བླ་མ་ཡི། །སྐུ་ལུས་ཚིམ་པར་བྱེད་པ་ཡི། །གསོལ་ཞོའི་མཛོ་མོ་བཟང་མོ་གཉིས། །བསྐུར་བ་ཕྱག་ཏུ་ལེགས་པར་ཐིངས། །དགེ་བ་དྲི་མེད་ཟླ་འདྲ་འདིས། །འགྲོ་རྣམས་བྱང་ཆུབ་ཐོབ་པར་ཤོག། །།

༨༧༽ ༄། །རྩོད་པ་ཞི་བའི་བསྟན་བཅོས་བྱམས་ཆེན་ཏིང་འཛིན་མ།། ཨོཾ་སྭ་སྟི། །ལྷ་དང་བཅས་པའི་འཇིག་རྟེན་གྱི། །སྐྱབས་ཅིག་འགྲོ་མགོན་རིན་ཆེན་དང༌། །ཚད་མེད་ཐུགས་རྗེ་མཆོག་མངའ་བ། །སྐྱོབ་མཛད་ཤཱཀྱའི་རྒྱལ་པོ་དང༌། །དཔལ་ལྡན་ཕག་མོ་གྲུ་པ་ལ། །གུས་པས་ཕྱག་འཚལ་གསོལ་བ་འདེབས། །ས་སྟེང་འཛམ་གླིང་ཐམས་ཅད་ཀྱང༌། །རྩོད་དང་འཁྲུག་པས་རྣམ་པར་ཁྱབ། །རྒྱལ་བའི་བསྟན་པ་རིན་པོ་ཆེ། །ཕན་དང་བདེ་བའི་འབྱུང་གནས་ཀྱང༌། །ས་སྟེང་གནས་པ་དཀའ་བར་གདའ། །ཕྱོགས་རྣམས་ཀུན་ཀྱང་མུན་པས་ཁེབས། །དམ་ཆོས་རིན་ཆེན་སྤྱོད་པ་ཉུང༌། །ཆོས་དང་མི་མཐུན་བདུད་ཚོགས་འཕེལ། །ཕྱིན་ཅི་ལོག་གི་སྤྱོད་པ་ལས། །བདག་ཅག་མ་ལུས་བསྐྱབ་ཏུ་གསོལ། །རྒྱལ་ཚབ་ཐོབ་པའི་བྱམས་མགོན་དང༌། །རྒྱལ་བས་ལུང་བསྟན་སྒམ་པོ་པ། །བཅོམ་ལྡན་འཕགས་མ་སྒྲོལ་མ་ལ། །གུས་པས་ཕྱག་འཚལ་གསོལ་བ་འདེབས། །ཉེས་དང་མི་མཐུན་འཇིགས་པ་ལས། །བདག་ཅག་བསྐྱབ་པར་མཛད་དུ་གསོལ། །བྱམས་དང་སྙིང་རྗེ་བྱང་ཆུབ་སེམས། །ཐུགས་གཉིས་སུ་མེད་པའི་ཡེ་ཤེས་ཀྱིས། །ཕྱོགས་རྣམས་བྱིན་གྱིས་བརླབ་ཏུ་གསོལ། །འཁྲུག་དང་རྩོད་པ་ཁ་སྨྲས་དང༌། །ཉེས་དང་མི་མཐུན་ཕྱོགས་རྣམས་ཀུན། །བྱམས་ཆེན་ཏིང་འཛིན་བྱིན་རླབས་ཀྱིས། །དགྲ་གཉེན་མཉམ་པ་ཉིད་གྱུར་ནས། །ཞེ་སྡང་མེ་འདི་ཞི་མཛད་གསོལ། །ཕྱོགས་བཅུའི་སངས་རྒྱས་ཐམས་ཅད་དང༌། །ཉན་ཐོས་རང་རྒྱལ་བྱང་སེམས་ལ། །སྙིང་ནས་སྐྱབས་གསོལ་འོ་དོད་འབོད། །འཛམ་གླིང་བྱིན་གྱིས་བརླབ་ཏུ་གསོལ། །གདུག་པ་མཐའ་ཡི་དགྲ་བོ་དང༌། །བདུད་དང་བདུད་ཀྱི་ཕྱོགས་རྣམས་ཀུན། །ཞི་ཞིང་ཉེ་བར་ཞི་མཛད་གསོལ། །སྤྱན་རས་གཟིགས་དབང་ཐུགས་རྗེ་ཅན། །འགྲོ་བའི་སྐྱབས་མཆོག་དམ་པ་དང༌། །འཇམ་དབྱངས་དཔའ་བོའི་བྱིན་བརླབས་ཀྱིས། །ཉེས་པའི་ཚོགས་ལས་རྒྱལ་མཛད་གསོལ། །སེམས་དང་ལུས་དང་སྣང་བ་གསུམ། །དག་པ་བྱང་ཆུབ་སེམས་གཉིས་ཀྱིས། །འགྲོ་བའི་སྡུག་བསྔལ་ཞི་མཛད་གསོལ། །སྟོན་པའི་བསྟན་པ་རྒྱས་གྱུར་ཅིང༌། །དམ་ཆོས་རིན་ཆེན་སྤྱོད་པ་ལ། །ཆོས་དང་མི་མཐུན་ཕྱོགས་རྣམས་ཀུན། །ཞི་ཞིང་ཉེ་བར་ཞི་མཛད་གསོལ། །འགྲོ་བའི་ཉོན་མོངས་ཁྲོ་འཁྲུག་རྣམས། །སྟོན་པའི་བྱམས་ཆེན་ཏིང་འཛིན་གྱིས། །བདེ་ལྡན་འཇིག་རྟེན་ཁམས་སུ་ནི། །འོད་དཔག་མེད་པ་བཞུགས་པ་ལྟར། །ཞིང་དེ་དེ་ལྟར་འགྱུར་མཛད་གསོལ།།

།། ༨༨༽ ༄། །དྲི་མ་མེད་པའི་རྣམ་ཐར་བསྟན་པའི་རྒྱལ་མཚན།། ཨོཾ་སྭ་སྟི། །དག་ཅིང་རྣམ་དག་བརྗོད་ལས་འདས། །དྲི་མེད་དྲི་མ་ཀུན་དང་བྲལ། །འཁྲུག་དང་ཁ་སྨྲས་ཁ་མཆུ་སྤངས། །རྡུལ་བྲལ་དྲི་མེད་ཁྱོད་ཕྱག་འཚལ། །ཉེས་ཚོགས་འཁོར་བ་སྐྱེད་པའི་གཞི། །ཉེས་དང་རྩོད་པ་ཁ་མཆུ་རྣམས། །སྤངས་ནས་བྱང་ཆུབ་ཐོབ་པར་བསྟན། །རྩོད་པ་ཞི་མཛད་ཁྱོད་ཕྱག་འཚལ། །གདན་ས་རིན་ཆེན་ཕག་མོ་གྲུ། །སྐུ་སྲོག་ཉིད་དང་མཚུངས་གྱུར་ཀྱང༌། །དམ་ཆོས་རིན་ཆེན་སྲུང་ཕྱིར་དང༌། །རྗེས་སུ་འབྲང་བའི་སློབ་མ་རྣམས། །རྩོད་འཁྲུག་ཆགས་སྡང་སྐྱེད་དོགས་པས། །སྐུ་གསུང་ཐུགས་ཀྱི་རྟེན་རྣམས་ཀུན། །དྭགས་ལྷ་སྒམ་པོར་སྤྱན་དྲངས་པས། །ཐམས་ཅད་སྒྲོལ་གྱི་མིང་སྲིང་ལྟར། །ཐུགས་ལ་བཟོད་པ་མི་མངའ་ཡང༌། །རྗེས་སུ་འབྲང་བའི་སློབ་མ་དང༌། །ཐུབ་པའི་བསྟན་པ་རིན་པོ་ཆེ། །ཉམས་པར་འགྱུར་བར་ལེགས་དགོངས་ནས། །ཆོས་སྲུང་འཁྲུག་རྩོད་སྤངས་པ་ལགས། །དགུང་ལོ་སུམ་ཅུ་རྩ་ལྔ་ནས། །བདུན་ཅུ་རྩ་ལྔའི་བར་དུ་ནི། །དཔག་མེད་ཚོགས་ཀྱི་དཀྱིལ་འཁོར་བསྐྱངས། །དྲི་མེད་རྣམ་ཐར་མཆོག་དེ་ལ། །རྩོད་དང་འཁྲུགས་པ་ཁ་སྨྲས་མེད། །མཚོན་ཆ་དབྱུག་པ་གོ་ཆ་སྤངས། །ཆོས་གོས་གསུམ་དང་ལྷུང་གཟེད་ནི། །ཉིད་དང་ཁྲི་ཁྲག་དུ་མའི་ཚོགས། །ཤཱཀྱའི་རྒྱལ་པོ་བཅོམ་ལྡན་དང༌། །དཔལ་ལྡན་ཕག་མོ་གྲུ་པ་ཡི། །རྡུལ་བྲལ་རྣམ་ཐར་མཆོག་དེར་སྤྱོད། །དྲང་སྲོང་ཆེན་པོ་བཅོམ་ལྡན་འདས། །སྐྱོན་སྤངས་ཡོན་ཏན་ཀུན་རྫོགས་པ། །བླ་མ་མཆོག་ལ་སྐྱབས་སུ་མཆི། །གདུག་པའི་སྐྱེ་བོ་འགའ་ཞིག་གིས། །ཞབས་འདྲེན་ཆེན་པོ་བྱས་གྱུར་ན། །ཆོས་ཀྱི་འགྲོ་བ་འདུལ་བའི་ཕྱིར། །ཆོས་གོས་ལྷུང་གཟེད་བསིལ་བྱེད་བཅས། །ཆུ་དང་བཅས་པའི་སྤྲིན་བཞིན་ནམ། །གླང་ཆེན་དྲེགས་པ་བྲལ་བ་ལྟར། །ཙམ་པ་ཀ་ཡི་ཚོགས་ལྟ་བུ། །དུལ་བའི་དཔའ་བརྟན་དགེ་འདུན་གྱིས། །ཆོས་ཁྲིམས་སྒོས་གནོན་མཛད་པ་ལས། །ཉོན་མོངས་གསུམ་གྱི་རྗེས་འབྲངས་ནས། །ཆ་ལུགས་གཞན་དུ་བསྒྱུར་བ་སྤངས། །དེ་ལྟར་གང་དུ་བཞུགས་པའི་སར། །བྱམས་པས་བདེ་དང་ལྡན་པ་དང༌། །སྙིང་རྗེས་སྡུག་བསྔལ་བྲལ་བ་དང༌། །བྱང་ཆུབ་སེམས་ཀྱིས་མཆོག་ལ་འགོད། །ཕ་དམ་པ་དེ་ཡི་རྣམ་ཐར་གཟུང༌། །དྲི་མེད་ཚུལ་ཁྲིམས་རིན་ཆེན་དང༌། །སྨོན་འཇུག་དོན་དམ་རྣམ་གསུམ་གྱིས། །རང་དང་འགྲོ་བ་མ་ལུས་པ། །ཐར་པའི་ལམ་ལ་གཞུག་པར་བྱ། །བསོད་ནམས་ཡེ་ཤེས་ཚོགས་རྣམ་གཉིས། །ངོམས་པ་མེད་པར་བསོག་པར་བྱོས། །རང་ལས་གཞན་གཅེས་བརྟུལ་ཞུགས་གཟུང༌། །སྲོག་དང་ལུས་དང་ལོངས་སྤྱོད་རྣམས། །མི་སྲུང་དམ་ཆོས་སྲུང་བར་བྱ། །ཕྱོགས་གཅིག་ཡུན་རིང་གནས་གྱུར་ན། །ཆགས་དང་འཁོར་བ་འབྱུང་བའི་ཕྱིར། །རྒྱལ་ཁམས་ཕྱོགས་མེད་རྒྱུ་བར་བྱོས། །ཆགས་སྡང་ཉེས་སྐྱོན་ཆུང་བ་ཡི། །ཕྱོགས་དེར་བརྟུལ་ཞུགས་ཆེན་པོ་གཟུང༌། །བྱང་ཆུབ་སེམས་གཉིས་དབྱེར་མེད་པ། །འོད་གསལ་ཆེན་པོ་སེམས་ཀྱི་གཤིས། །སྤྲོས་བྲལ་ནམ་མཁའ་ལྟ་བུ་ལ། །རྟག་ཏུ་མཉམ་པར་འཇོག་པར་བྱ། །སྤྲོས་པའི་གཡེང་བ་མང་པོ་ཡིས། །རང་གཞན་ཐམས་ཅད་གཡེང་གཡེང་ནས། །སེམས་སྤྲོས་མེད་ཉི་མའི་དཀྱིལ་འཁོར་དེ། །ཆགས་སྡང་གཟའ་ཡིས་འཛིན་པར་གདའ། །སོམས་དང་སྐྱེས་བུ་དམ་པ་ཀུན། །ཀྭ་ཅིས་ཀྱང་མི་ཕན་འཆི་ནི་འཆི། །ལས་ཀྱི་གཤིན་རྗེས་སྤྱི་བོར་ཟིན། །འཆི་བའི་ལམ་དུ་ཞུགས་ན་ཡང༌། །ཆགས་སྡང་སྤྲོས་པའི་རྒྱ་མཚོ་འདི། །ད་རུང་བློ་ཡིས་མི་ཐེངས་པ། །སྨྱོས་པ་ཡིན་ནམ་ཅི་ཞིག་ཡིན། །སྐྱོབ་མཛད་ཤཱཀྱའི་རྒྱལ་པོ་དང༌། །དཔལ་ལྡན་ཕག་མོ་གྲུ་པ་དང༌། །འཇིག་རྟེན་མགོན་པོ་རིན་ཆེན་ལ། །ངོ་རེ་ཚ་ལ་ཡི་རེ་མུག

།ལུང་པ་ཡོ་བ་ཆུ་བྲན་གྱིས། །འགྱུར་བར་ནུས་པ་དཀའ་མོར་གདའ། །རང་ཉིད་སྲུང་བ་ཤིན་ཏུ་གཅེས། །སྙིགས་མའི་དུས་འདིར་གཞན་དོན་དཀའ། །ངང་པ་ཆུ་ལས་འོ་མ་ལེན་པ་ལྟར། །དང་པོ་རང་གི་འདོད་པ་བསྒྲུབ་པར་བྱ། །རི་སུལ་སྨན་ལྗོངས་ནགས་རྣམས་སུ། །བྱ་དང་རི་དྭགས་ཤིང་རྣམས་ཀུན། །མི་སྙན་ཆགས་སྡང་སྐྱེད་མི་བྱེད། །བཟང་ངན་རྐྱེན་རྣམས་མ་ལུས་པའི། །སྤྲོས་པ་ངོ་བོ་ཉིད་ཀྱིས་ཞི། །དྲི་མེད་བསིལ་བའི་བསེར་བུ་ལྡང༌། །ཁམས་དང་དབང་པོ་མ་ལུས་པ། །དྭངས་ཤེལ་རྙོག་པ་མེད་པར་བྱེད། །སྤང་ལྗོངས་ནག་མཐོངས་མེ་ཏོག་རྣམས། །མཁས་པས་ཡིད་ཀྱིས་བཀོད་པ་བཞིན། །སྐྱེ་མེད་རྟག་ཏུ་གནས་པར་སྤྲོ། །སེམས་དང་སེམས་བྱུང་ཆོས་རྣམས་ཀུན། །ཆུ་དང་དབུ་བའི་འཕྲེང་བ་བཞིན། །སྐྱེ་མེད་ངོ་བོ་ཉིད་ཀྱིས་སྟོན། །རྒྱུ་དང་འབྲས་བུའི་ཆོས་རྣམས་ཀུན། །ཕྲ་དང་རགས་པ་མ་ལུས་པ། །ཤེས་རབ་ཆེན་པོའི་མིག་གིས་མཐོང༌། །ཡུལ་དང་རྣམ་རྟོག་མཐོན་དམན་ཀུན། །ནམ་མཁའི་སྤྲིན་ལྟར་དྭངས་ནས་མཆི། །བྱམས་དང་སྙིང་རྗེ་བྱང་ཆུབ་སེམས། །ངོ་བོ་ཉིད་ཀྱིས་རྒྱུད་ལ་སྐྱེ། །ཕྱོགས་བཅུའི་སངས་རྒྱས་ཐམས་ཅད་དང༌། །འཇིག་རྟེན་མགོན་པོ་རིན་ཆེན་གྱི། །ཐུགས་ཀྱི་དགོངས་པ་རྫོགས་པར་བྱེད། །ཟག་མེད་སྡིག་དང་ལྟུང་བ་སྤངས། །དགེ་དང་བདེ་དང་དགའ་བའི་སེམས། །དྲི་མེད་བདུད་རྩིའི་རོ་མཆོག་གིས། །ལུས་ངག་ཡིད་གསུམ་ཚིམ་པར་བྱེད། །སྟོང་དང་ཤིན་ཏུ་སྟོང་པ་དང༌། །སྟོང་པ་ཆེན་པོ་འོད་གསལ་བ། །རྟག་ཏུ་མཉམ་པར་གཞག་པར་བྱ། །ང་དང་བདག་ཏུ་འཛིན་པའི་སེམས། །འཇིག་ཚོགས་ལྟ་བ་འདི་བཅོམ་ནས། །སེམས་རྣམ་ཐར་སྒོ་གསུམ་རྟོགས་གྱུར་ནས། །རབ་ཏུ་ཞི་ཞིང་ཉེ་བར་ཞི། །མ་སྐྱེས་སྐྱེ་མེད་ནམ་མཁའ་བཞིན། །སྐྱེས་པ་སྐྱེ་མེད་ནམ་མཁའ་བཞིན། །སྤྲོས་བྲལ་འོད་གསལ་ཆེན་པོ་ལ། །མཉམ་རྗེས་འཛིན་པ་ང་བདག་གིས། །ཤིན་ཏུ་ཕྲ་བའི་རྟེན་འབྲེལ་དང༌། །ནམ་མཁའ་ལྟ་བུའི་རྟེན་འབྲེལ་དང༌། །སྒྱུ་མ་ལྟ་བུའི་རྟེན་འབྲེལ་དང༌། །གཞི་མེད་རྟེན་ཅིང་འབྲེལ་འབྱུང་རྣམས། །འཁྲུལ་མེད་ཡེ་ཤེས་མིག་གིས་མཐོང༌། །འཁོར་དང་མྱ་ངན་འདས་པ་ཡི། །སྐྱེ་བའི་རྒྱུ་དང་གནས་པའི་གཞི། །འཇིག་པར་བྱེད་པའི་རྐྱེན་ལ་མཁས། །ཆོས་དང་ཆོས་མིན་མ་ལུས་པ། །འཁོར་དང་མྱ་ངན་འདས་པ་ཀུན། །མིག་རྣམ་པར་དག་པའི་ལག་མཐིལ་དུ། །སྐྱུ་རུ་ར་ལྟར་མངོན་སུམ་འགྱུར། །ཕྱོགས་བཅུ་རྒྱལ་བའི་ཞིང་ཁམས་སུ། །རྣམ་དག་འོད་དཔག་མེད་ལ་སོགས། །སངས་རྒྱས་ཐམས་ཅད་མངོན་སུམ་མཐོང༌། །དབུགས་འབྱིན་བྱང་ཆུབ་ལུང་བསྟན་ཐོབ། །དུས་གསུམ་ཤེས་བྱའི་དཀྱིལ་འཁོར་དང༌། །འཁོར་དང་མྱ་ངན་འདས་པ་ཀུན། །སྤྲོས་མེད་ཆེན་པོ་འོད་གསལ་གྱི། །ཤེས་རབ་ཆེན་པོ་མདུན་དུ་བཞུག

།མ་གོ་མ་ཤེས་མ་མཐོང་བའི། །དངོས་པོ་སྤུ་ཡི་རྩེ་ཙམ་མེད། །ཆོས་དང་ཆོས་མིན་འབྱེད་ལ་མཁས། །འདི་ལ་ཆོས་ཀྱི་རྗེ་ཞེས་བྱ། །འདི་ལ་རིན་པོ་ཆེ་ཞེས་བྱ། །འདི་ལ་ཐམས་ཅད་མཁྱེན་ཞེས་བྱ། །ཁྱུང་ནམ་འཕང་གཅོད་པའི་རྣལ་འབྱོར་པ། །བྱ་བསྐོན་པར་ཆུད་པ་ཇི་བཞིན་དུ། །སེམས་ཁོང་དུ་ཆུད་པར་ག་ལ་རིགས། །ནམ་མཁའ་ལྟ་བུའི་རྣལ་འབྱོར་ལ། །གཟུང་དུ་མེད་ཅིང་བཅིང་དུ་མེད། །ཕན་གདགས་ཆད་པས་གཅད་དུ་མེད། །རང་དགར་སྤྱོད་ན་བྱང་ཆུབ་འཐོབ། །ཆགས་སྡང་ཕྱོགས་སུ་ལྷུང་བ་མེད། །མཉམ་ཉིད་བྱང་ཆུབ་སེམས་གཉིས་དང༌། །འབྲལ་བ་མེད་པའི་རྣལ་འབྱོར་པ། །བར་དོ་རྣམ་གསུམ་དེས་བགྲོད་ནས། །མཉམ་མེད་འཇིག་རྟེན་མགོན་པོ་དང༌། །ཕྱོགས་བཅུའི་སངས་རྒྱས་ཐམས་ཅད་དང༌། །འབྲལ་བ་མེད་པ་ངོ་མཚར་ཆེ། །འཁོར་བ་སྡུག་བསྔལ་རྒྱ་མཚོ་འདི། །ནམ་ཞིག་སྟོངས་པར་མ་གྱུར་བར། །མཉམ་མེད་འཇིག་རྟེན་མགོན་པོ་ཡི། །གདུལ་བྱ་མང་པོ་སྨིན་པར་བྱེད། །འཇམ་དཔལ་དཔའ་བོ་མཁྱེན་ཅིང་དཔའ་བ་དང༌། །ཀུན་ཏུ་བཟང་པོ་དེ་ཡང་དེ་བཞིན་ཏེ། །བྱམས་མགོན་བློ་དང་ལྡན་པ་ཇི་བཞིན་དུ། །བདག་གི་དགེ་བ་ཐམས་ཅད་རབ་ཏུ་བསྔོ། །རྩོད་པ་ཐམས་ཅད་ཉེ་བར་ཞི་གྱུར་ཅིག ཁྲོ་འཁྲུག་ཐམས་ཅད་རྣམ་པར་དག་གྱུར་ཅིག །རབ་ཏུ་བྱུང་བ་ནང་གི་འཁྲུག་ལོང་གིས། །སྟོན་པའི་བསྟན་པ་ནུབ་པ་ཐོན་གྱུར་ཅིག །བཅོམ་ལྡན་རྒྱལ་པོའི་ཁབ་ཏུ་བཞུགས་པའི་ཚེ། །ལྷ་སྦྱིན་མ་སྐྱེས་དགྲ་ལ་བརྟེན་ནས་སུ། །དགེ་འདུན་ཁག་གཉིས་བྱེ་བར་གྱུར་པའི་ཚེ། །ཞག་བདུན་བར་དུ་སྟོན་པ་བཞུགས་བཞིན་དུ། །བསྟན་པ་ནུབ་ཕྱིར་དམ་ཆོས་མི་ཟིན་ཅིང༌། །མཉམ་པར་བཞག་པས་འབྲས་བུ་མ་ཐོབ་ཚེ། །ཤེས་རབ་མཆོག་ལྡན་འཕགས་པ་ཤཱ་རིའི་བུ། །རྫུ་འཕྲུལ་མཆོག་ལྡན་མོའུ་འགལ་བུ་གཉིས་ཀྱིས། །དགེ་འདུན་གཅིག་ཏུ་བྱས་པས་སོར་ཆུད་ལྟར། །བདག་ཀྱང་དེ་ལྟར་ནུས་པའི་མཐུ་ལྡན་ཤོག །རྩོད་པ་འདི་ཡང་ཉེ་བར་ཞི་གྱུར་ཅིག

།ཉི་མ་མཁའ་ལ་ཤར་བས་མུན་གསལ་ལྟར། །གཏི་མུག་འཁྲུལ་པ་ཉེས་པ་དུ་མ་རྣམས། །རབ་བསལ་བྱམས་ལ་གནས་པ་ཉིད་དུ་ཤོག །གཉན་ཡོད་གྲོང་ཁྱེར་ཆེན་པོར་ཀླུ་ཁྲོས་པས། །མཚོན་ཆའི་ཆར་ཆེན་རབ་ཏུ་ཕབ་པའི་ཚེ། །མོའུ་འགལ་བུ་ཡིས་བྱམས་ལ་མཉམ་བཞག་པས། །མཚོན་ཆ་མེ་ཏོག་ཆར་དུ་བབ་པ་ལྟར། །བདག་ཀྱང་བྱམས་པའི་མཐུ་དང་ལྡན་གྱུར་ནས། །འཛམ་གླིང་རྩོད་པ་ཐམས་ཅད་ཞི་བ་དང༌། །གསོད་པའི་མཚོན་ཆ་ཕན་པའི་སྨན་གྱུར་ནས། །ཕན་ཚུན་ཞེ་སྡང་མེ་དཔུང་འབར་བ་རྣམས། །སེམས་གསུམ་བདུད་རྩིའི་ཆུ་ཡིས་གསོད་མཛད་པས། །འགྲོ་བ་རྣམས་ལ་ཕན་འདོགས་ནུས་པར་ཤོག །རྒྱ་གར་རྒྱ་ནག་ཧོར་དང་སོག་པོའི་ཡུལ། །གདུག་པའི་ཞེ་སྡང་ཅན་རྣམས་ཞི་གྱུར་ཏེ། །བྱམས་ལ་གནས་པས་ཕན་གདགས་ནུས་པར་ཤོག །ས་བདག་འཁོར་བཅས་ཐག་རིང་བཞུགས་གྱུར་པ། །བརྙས་པར་བྱ་བ་རུང་མིན་གསུངས་པ་ལྟར། །ས་ཆེན་འདི་བདག་ཧོར་གྱི་རྒྱལ་པོ་ཡང༌། །ཞེ་སྡང་རབ་ཞི་གཏི་མུག་སྒྲིབ་བསལ་ནས། །བྱམས་དང་སྙིང་རྗེ་མཆོག་ལ་གནས་གྱུར་ཏེ། །འཛམ་གླིང་སེམས་ཅན་ཉོན་མོངས་རྣམས་ལ་ནི། །ཕན་བདེའི་གནས་གྱུར་མི་འཇིགས་སྦྱིན་པར་ཤོག །བདག་གིས་སྨོན་ལམ་འདི་བཏབ་གྲུབ་པར་ནི། །འཇིག་རྟེན་མགོན་པོ་ཆོས་རྗེ་རིན་ཆེན་དང༌། །དྲི་མེད་རྒྱལ་བ་ཕག་མོ་གྲུ་པ་དང༌། །ཟླ་འོད་གཞོན་ནུར་གྱུར་པ་སྒམ་པོ་པས། །བྱིན་གྱིས་བརླབས་ནས་སྨོན་ལམ་གྲུབ་མཛད་གསོལ། །ཐུགས་རྗེ་མཆོག་མངའ་ཤཱཀྱའི་རྒྱལ་པོ་དང༌། །བྱམས་མགོན་མཐུ་དང་ལྡན་དང་སྤྱན་རས་གཟིགས། །འཇམ་དབྱངས་དཔའ་བོ་འཕགས་མ་སྒྲོལ་མ་ཡིས། །བདག་གིས་གསོལ་བ་བཏབ་དེ་གྲུབ་པར་མཛོད། །བཀའ་བརྒྱུད་བླ་མ་དམ་པ་དང༌། །བདག་གི་བླ་མ་དམ་པ་དང༌། །དུས་གསུམ་དཀོན་མཆོག་ཐམས་ཅད་ལ། །གུས་པས་ཕྱག་འཚལ་གསོལ་བ་འདེབས། །ཉེས་ཚོགས་འཇིགས་སུ་རུང་བ་ལས། །བདག་ཅག་ཐམས་ཅད་བསྐྱབ་ཏུ་གསོལ། །འཕགས་པ་ཀླུ་སྒྲུབ་ལྷ་ཡི་ལྷ། །མུ་སྟེགས་འཇོམས་མཛད་བིརྺ་པ། །དཔལ་ལྡན་ནག་པོ་སྤྱོད་པ་ལ། །གུས་པས་ཕྱག་འཚལ་གསོལ་བ་འདེབས། །འཛམ་གླིང་བདེ་བར་བྱིན་གྱིས་རློབས། །འོད་གསལ་རྣམ་དག་ཆོས་ཀྱི་སྐུ། །བྲམ་ཟེ་ཆེན་པོ་ས་ར་ཧ། །གདུག་པ་ཚར་གཅོད་པད་མ་དང༌། །ས་སྟེང་འཛམ་གླིང་རྒྱན་དྲུག་དང༌། །གྲུབ་ཐོབ་ཆེན་པོ་མཆོག་བརྒྱད་ལ། །གུས་པས་ཕྱག་འཚལ་གསོལ་བ་འདེབས། །འཛམ་གླིང་རྩོད་པ་ཞི་མཛད་གསོལ། །བསྟན་པ་སྲུང་མཛད་ཐུགས་རྗེ་ཅན། །དཔལ་ལྡན་ནག་པོ་ཆེན་པོ་དང༌། །དཔལ་གྱི་ལྷ་མོ་ཆེན་མོ་དང༌། །མཐུ་ལྡན་ཆོས་སྐྱོང་སྲུང་མ་རྣམས། །ཚད་མེད་ཐུགས་རྗེའི་མཐུ་བསྐྱེད་ནས། །འཛམ་གླིང་རྩོད་པ་ཞི་བ་དང༌། །སྟོན་པའི་བསྟན་པ་སྲུང་མཛད་གསོལ། །ཐོས་དང་བསམ་དང་སྒྲུབ་པ་ཡི། །ཤེས་རབ་མཆོག་གིས་རྣམ་པར་རྒྱལ། །སྐྱེས་བུ་དམ་པ་རྣམ་བརྒྱད་ཀྱིས། །འཛམ་གླིང་ཐམས་ཅད་བདེ་བ་དང༌། །སྐྱོ་བ་བསང་ཕྱིར་བསྐུལ་ནས་བྲིས། །འདི་བྲིས་བསོད་ནམས་ཕུང་པོ་དེས། །ཤར་ཕྱོགས་མངོན་དགའི་ཞིང་ཁམས་སུ། །མི་འཁྲུག་རྒྱལ་པོ་འཁོར་བཅས་བཞུགས། །ཞིང་འདི་དེ་ལྟར་འགྱུར་མཛད་གསོལ། །དགེ་བ་དྲི་མེད་ཟླ་འདྲ་འདིས། །བྱང་ཆུབ་དམ་པ་ཐོབ་པར་ཤོག

།དྲི་མ་མེད་པའི་རྣམ་ཐར་བསྟན་པའི་རྒྱལ་མཚན་ཞེས་བྱ་བ། ཤཱཀྱའི་དགེ་སློང་གདན་ས་བས་སྦྱར་བ་རྫོགས་སོ།། །། 

༨༩༽ ༄། །རང་གིས་རང་ཉིད་ལ་གདམས་པ་གླང་ཆེན་མེ་ཏོག་ཆར་པ།། ཨོཾ་སྭ་སྟི། ཡོན་ཏན་རྒྱ་མཚོ་རིན་ཆེན་ལྷུན་པོ་དང༌། །དགོས་འདོད་འབྱུང་བ་ནོར་བུ་རིན་ཆེན་ལྟར། །རིན་ཆེན་བདག་པོ་ཀླུ་དབང་རྒྱལ་པོ་བཞིན། །མཆོག་གི་བླ་མ་དམ་པའི་ཞབས་པད་འདུད། །བསྐལ་པ་གྲངས་མེད་མང་པོར་ནི། །དབུ་དང་ཕྱག་ཞབས་མང་པོ་དང༌། །ཡིད་འོང་རྒྱལ་སྲིད་དུ་མ་སོགས། །ཐུགས་རྗེ་ཅན་དེས་འགྲོ་དོན་བཏང༌། །རྙེད་པར་དཀའ་བའི་བྱང་ཆུབ་དེ། །སྙིགས་དུས་མི་སྲུན་སྐྱེ་བོ་ལ། །ཐུགས་རྗེའི་དབང་གིས་ཞིང་འདི་བཟུང༌། །ཉི་མའི་གཉེན་གྱུར་བཅོམ་ལྡན་གྱི། །རྗེས་སུ་འབྲང་བར་ཁས་ནི་བླངས། །ཞི་བའི་གོ་ཆ་ཆེན་པོ་ཡོད། །གོ་ཆ་སོ་མ་དུ་མ་སྐྱེ། །འོན་ཀྱང་རྐྱེན་ནི་སྣ་ཚོགས་ཀྱིས། །པད་མ་ལ་ནྀ་དྲོ་ཆར་ལྟར། །ཇི་ལྟར་མཚོན་ནི་སྣ་ཚོགས་ཀྱིས། །ནོར་བུ་དེ་དངོས་མིན་པ་ལྟར། །དེ་བཞིན་འགྲོ་རྐྱེན་སྣ་ཚོགས་ཀྱིས། །ཁྱབ་བདག་དེ་དངོས་མིན་པར་སྣང༌། །ཡུལ་རྐྱེན་སྣ་ཚོགས་བྱུང་བའི་ཚེ། །གླང་ཆེན་མེ་ཏོག་ཆར་པ་ལྟར། །རྒྱན་དུ་བྱེད་པ་མ་གཏོགས་པ། །ཡི་མུག་སྐྱེ་བ་ག་ལ་སྲིད། །འགྲོ་བ་ཉོན་མོངས་ཅན་ཡིན་པས། །འཐད་པར་བྱེད་པ་ཤིན་ཏུ་དཀོན། །ཇི་ལྟར་མི་འཐད་གནོད་མང་ན། །བདག་གིས་འཐད་པ་བསྒྲུབ་པར་རིགས། །རྒྱལ་སྲས་འཕགས་པ་གང་པོ་ལྟར། །བཟོད་དང་བཟོད་པ་ཆེན་པོ་ནི། །རྫོགས་པར་བྱེད་པའི་དུས་ལ་བབ། །སྨོན་འཇུག་དོན་དམ་རྣམ་གསུམ་ནི། །སྔོན་གྱི་རྒྱལ་བ་བཞིན་དུ་བསྐྱེད། །ལུས་ངག་ཡིད་གསུམ་བྱ་བ་རྣམས། །འཇུག་པ་བྱང་ཆུབ་སེམས་གཉིས་ཀྱིས། །འུབས་ཀྱིས་བསྡུས་ནས་བྱང་ཆུབ་ཀྱི། །ལམ་དུ་བར་ཆད་མེད་པར་འགྲོ །བསྐྱེད་དང་རྫོགས་པའི་རིམ་པ་གཉིས། །དབྱེ་བ་མེད་པར་ཉམས་སུ་ལེན། །ལྷ་དང་ཕྱག་རྒྱ་ཆེན་པོ་གཅིག །སྟོང་དང་རྒྱུ་འབྲས་དབྱེར་མེད་ཉིད། །ཉམས་ལེན་ཆུ་བོའི་གཞུང་དང་མཚུངས། །རྒྱུན་མི་འཆད་ཅིང་ལྷུན་གྱིས་གྲུབ། །འོན་ཀྱང་རྒྱུ་འབྲས་རྟེན་འབྲེལ་ནི། །མཁའ་ལ་གློག་དང་ཆུ་བུར་ལྟར། །དཔག་ཏུ་མེད་དེ་འབྱུང་པས་འཇིགས། །ཨ་ལ་ལ་དང་ཨ་ཛི་ཛི། །ལས་ནི་ཕྲ་མོ་ཁྱད་བསད་ཀྱང༌། །འབྲས་བུ་ཆེན་པོས་མདུན་ནས་བསུ། །ཡོད་མ་མྱོང་ལ་ཁྱད་པར་ཆོས། །སྒྱུ་མའི་སྐྱེས་བུའི་སྨིག་རྒྱུའི་ཆུ། །སྐོམ་པའི་ཕྱིར་ན་སྙོག་པས་ངལ། །ནམ་མཁའ་ལྟ་བུའི་རྒྱུ་འབྲས་ནི། །དུས་གསུམ་རྒྱལ་བའི་གསང་བ་ཡིན། །སྒྱུ་མའི་ལུས་ངག་ཡིད་གསུམ་དང༌། །གཞི་མེད་རྟེན་ཅིང་འབྲེལ་འབྱུང་གཅིག

།བསླུ་མེད་ནམ་མཁའི་རྣམ་འཕྲུལ་འདི། །དགེ་སྡིག་འབྲས་བུ་སོ་སོར་སྨིན། །རྒྱལ་བའི་མཐུ་ཡང་རྡུགས་པས་འཇིགས། །སྒྲིབ་གསུམ་བྲལ་བའི་བཅོམ་ལྡན་གྱི། །ཞབས་ལ་སེང་ལྡེང་ཚལ་པ་ཟུག །བསླུ་བ་མེད་པའི་རྒྱུ་འབྲས་ཡིན། །མཐོན་དམན་སྣ་ཚོགས་བྱ་བ་རྣམས། །ཆགས་སྡང་མེད་པའི་སེམས་ཀྱིས་བསྒྲུབ། །ལུས་སྤྱོད་ངག་སྤྱོད་སེམས་སྤྱོད་གསུམ། །བཟོད་དང་དད་པའི་རྗེས་འབྲངས་ནས། །ཕན་དང་བདེ་བ་གང་བྱུང་ཡང༌། །ལན་ལྡོན་ཆགས་སྡང་སྤངས་པ་དང༌། །ཐམས་ཅད་ཆོས་དང་ལྡན་པས་བཏུལ། །བྱང་ཆུབ་ཐོབ་ཕྱིར་བྱ་བ་བསྒྲུབ། །རྒྱ་མཚོ་ལྟ་བུའི་དགེ་འདུན་ལ། །མཐོན་དམན་བཟང་ངན་མང་པོ་ཡོད། །ཀུན་གྱི་སྤྱོད་པ་ཁྱག་པ་དང༌། །ཐམས་ཅད་སྲོག་བཞིན་སྐྱོང་བ་ནི། །ཉིད་ཀྱི་སྤྱོད་པ་སྔ་མ་ཡིན། །འཇིག་རྟེན་མགོན་པོ་རིན་ཆེན་གྱི། །ཐུགས་ཀྱི་དགོངས་པ་རྫོགས་པར་བྱས། །ཕག་གྲུ་དཔལ་གྱི་དགོན་པ་འདིར། །འཇིག་རྟེན་མགོན་པོ་འབྲི་གུང་པའི། །སྙན་པའི་བ་དན་ལས་ཚོགས་པའི། །སྟོང་ཕྲག་དགེ་འདུན་ཁྱོད་ཀྱིས་བསྐྱངས། །བསོད་ནམས་ཡེ་ཤེས་ཚོགས་གཉིས་ནི། །ཆུ་བོའི་གཞུང་བཞིན་རྒྱུད་ལ་འབབ། །དག་པའི་ཚུལ་ཁྲིམས་སྤོས་ངད་ཀྱིས། །རི་དྭགས་རྒྱལ་པོ་སེང་གེ་ལྟར། །གཞན་གྱིས་སྨྲར་མེད་ཟིལ་གྱིས་མནན། །ཆེ་ཁྱེར་རྒྱ་མཚོའི་གཏིང་དུ་སྦས། །ཟས་གོས་བདེ་བ་སྣ་ཚོགས་ནི། །དུག་བཞིན་སྤོང་ཞིང་ཡོན་ཏན་གནས། །སྔ་ནས་ཡོ་བྱད་ཕྱོགས་ཙམ་གྱི། །རང་རྒྱུད་གོང་ལྟར་ཞུ་ཐུག་མཛོད། །ཕྱེ་བས་རི་བོ་གཏོར་ཡང་འགམ། །དེ་ལྟར་རྒྱུ་འབྲས་བསླུ་མེད་པས། །འཁོར་བ་ཁྲག་གི་རྒྱ་མཚོ་འདི། །ཡེ་ཤེས་ཉི་མས་བསྐམས་ནས་ཀྱང༌། །རྫོགས་པའི་བྱང་ཆུབ་ཐོབ་གྱུར་ཅིག །གླང་ཆེན་མེ་ཏོག་ཆར་པ་ཞེས་བྱ་བ། །རང་ཉིད་ལ་གདམས་པ་རྫོགས་སོ།། །། ༩༠༽ ༄། །ཆོས་རྗེའི་གསུང་གི་ཟིན་བྲིས་བསྟན་བཅོས་སེམས་ཉིད་རྡོ་རྗེ་མ།། ཨོཾ་སྭསྟི། །སེམས་ཉིད་རྡོ་རྗེ་འདུས་མ་བྱས། །སྐྱེ་འགག་སྤྲོས་པ་དང་བྲལ་བ། །སྐུ་གསུམ་དབྱེར་མེད་ཧེ་རུ་ཀཿ

།བདེ་ཆེན་བླ་མའི་ཞབས་ལ་འདུད། །རིན་པོ་ཆེའི་ཞལ་ནས་གལ་ཏེ་དགེ་སྦྱོར་ནི་འཕེལ། མཐུན་རྐྱེན་ནི་འཛོམས་ལ། དུས་མ་ཡིན་པར་འགྲོ་དགོས་པ་བྱུང་ན་འདུག་པའི་རྟེན་འབྲེལ་ནི་གཏོར་མ་ཕུགས་སུ་བསྐྱལ། བཤང་ལྕི་ཡང་ཕུགས་ན་ཡར་དོར། དེ་ནས་འདུག་པའི་སྒོ་ཁྲོ་བོ་གཅིག་གིས་བཅད་པར་བསྒོམས་ལ། འདུག་ན་ཡང་ཁ་ཕུགས་སུ་བལྟས་ལ་རྐང་པ་དཀྱིལ་ཀྲུང་བཅས་ལ། ཤེས་པ་རི་རབ་ཀྱི་ཁོག་སེང་དུ་གཏད། ཉལ་ན་མགོ་ཕུགས་སུ་གཏད་ལ་བླ་མ་ལ་མི་འགྲོ་བའི་གསོལ་བ་གདབ་བོ། ཡང་མཐུན་རྐྱེན་ནི་མ་འཛོམས། དགེ་སྦྱོར་ནི་མི་འཕེལ་ཞིང༌། ཆགས་སྡང་ནི་སྐྱེ། ཡོན་བདག་པས་ནི་འགྲོར་མི་སྟེར་ན་འགྲོ་བའི་རྟེན་འབྲེལ་ནི། བཤང་ལྕི་དང་གཏོར་མ་འགྲོ་ཕྱོགས་སུ་དོར། འདུག་ན་ཡང་མོས་ཕྱོགས་སུ་བལྟས་ལ་ཙོག་པུར་བསྡད། ཉལ་ན་ཡང་ཤེས་པ་མོས་ཕྱོགས་སུ་གཏད་ལ་འགྲོ་བའི་གསོལ་བ་གདབ། སྣའི་རླུང་ཕྱིར་རྒྱུ་བའི་དུས་སུ་རླུང་གི་དཀྱིལ་འཁོར་དུ་བསམས་ལ། དེའི་སྟེང་དུ་བསྡད་པས་མོས་ཕྱོགས་སུ་ཕྱིན་པར་བསམ་མོ། གནས་དེར་བསོད་ནམས་ཆེ་བའི་རྟེན་འབྲེལ་ནི། གནས་དེར་སྔོན་མ་བྱུང་བའི་རྫས་ཅི་ཡོད་ཀྱང་རུང་སྟེ། མི་ལེན་པ་ཐམས་ཅད་ལ་མི་རེག བླ་མ་རིན་ཆེན་འབྱུང་ལྡན་གྱི་ཆ་བྱད་ལྟེ་བར་བསྒོམ་པ་ཡིན་གསུངས། ནང་དུ་རླུང་སེམས་རྩ་གནས་མ་ཡིན་པར་འདུས་པའི་དུས་སུ་ཕྱི་རོལ་གྱི་གཟའ་དང་རྒྱུ་སྐར་བཟང་པོར་མི་འོང་པ་ཡིན་ཏེ། ནང་མ་གཏོགས་པ་ཕྱི་རོལ་དུ་ཡོད་པ་མི་སྲིད་པ་ཡིན་གསུང༌། ཡང་བླ་མ་རིན་པོ་ཆེའི་ཞལ་ནས། རི་ལ་འགྲོ་བའི་དུས་སུ་གཞན་ཁྱད་དུ་གསོད་པའི་བསམ་པས་ཕྱིན་ན་བསམ་པ་མི་འགྲུབ། འདོད་ཆགས་ཀྱི་བསམ་པས་ཕྱིན་ན་སྡོམ་པ་འཆོར། ཞེ་སྡང་གི་བསམ་པས་ཕྱིན་ན་འཁྲུག་པ་དང་འཕྲད། གཏི་མུག་གི་བསམ་པས་ཕྱིན་ན་ལྟོ་གོས་ཀྱིས་འཕོངས། རང་འདོད་ཀྱི་བསམ་པས་ཕྱིན་ན་སྐུར་བ་ཡོང༌། བཟའ་བཏུང་གི་བསམ་པས་ཕྱིན་ན་དགེ་སྦྱོར་མི་འཕེལ། བར་ཆོད་མང༌། སྙན་གྲགས་མི་འཐོབ་པ་ཡིན་གསུངས།

རྟོག་ངན་གྱིས་ཀུན་སློང་བྱས་ནས་དགེ་སྦྱོར་ལ་གནད་དུ་བསྣུན་ན། དངོས་གྲུབ་ཀྱི་སྔོན་དུ་སྡུག་བསྔལ་རེ་འབྱུང༌། དགེ་སྦྱོར་སྐྱེས་པ་ལ་རློམ་སེམས་སྐྱེས་ན་དངོས་གྲུབ་ཀྱི་རྟིང་ལ་སྡུག་བསྔལ་རེ་འབྱུང་བ་ཡིན་པས། དགེ་སྦྱོར་སྐྱེས་པ་དེ་བླ་མ་ལ་ཕུལ་ན་བར་ཆད་མི་འབྱུང་བ་ཡིན། ཕྱག་རྒྱ་ཆེན་པོ་བསྲེས་ན་སློབ་མའི་རྒྱུད་ལ་རྟོགས་པ་བསྐྱེད་ནུས་པའི་རྒྱུར་འགྲོ་གསུངས། ཕུང་པོའི་བདུད་ཡི་དམ་ལྷས་འཇོམས། ཉོན་མོངས་པའི་བདུད་སྡོམ་པ་གསུམ་ལྡན་གྱིས་འཇོམས། ལྷའི་བུའི་བདུད་བྱམས་པ་དང་སྙིང་རྗེས་འཇོམས། འཆི་བདག་གི་བདུད་ཕྱག་རྒྱ་ཆེན་པོས་འཇོམས་པ་ཡིན་གསུངས། རིན་པོ་ཆེའི་ཞལ་སྔ་ནས། བྱམས་པ་ལ་གནད་དུ་སོང་བས་དབང་གི་ལས་འགྲུབ། ལྷ་ནི་ལྕགས་ཀྱུ་མ། སྔགས་ཛཿབྱ་བ་ཡིན། སྙིང་རྗེ་ལ་གནད་དུ་སོང་བས་དྲག་པོའི་ལས་འགྲུབ། ལྷ་ནི་ལྕགས་སྒྲོགས་མ། སྔགས་ནི་ཧཱུྃ་བྱ་བ་ཡིན། དགའ་བ་ལ་གནད་དུ་སོང་བས་རྒྱས་པའི་ལས་འགྲུབ། ལྷ་ནི་ཞགས་པ་མ། སྔགས་ནི་བཾ་བྱ་བ་ཡིན། བཏང་སྙོམས་ལ་གནད་དུ་སོང་བས་ཞི་བའི་ལས་འགྲུབ། ལྷ་ནི་དྲིལ་བུ་མ། སྔགས་ནི་ཧོཿབྱ་བ་ཡིན་གསུངས། ཡང་རྗེ་རིན་པོ་ཆེའི་ཞལ་སྔ་ནས། བྱམས་པའི་ཁྲིད་བྱ་བ་ཡོད་དེ་ཁྱོད་ལ་བྱ་གསུངས། དེ་ཡང་བྱམས་པ་སྐྱེ་བའི་ཡུལ་ནི་དྲིན་གང་ཆེ་བ། བྱམས་པའི་རྒྱུ་ནི་རང་ལ་ཕན་བཏགས་པ། བྱམས་པའི་ངོ་བོ་ནི་དྲག་པོ་སྐྱེས་པའོ། བྱམས་པའི་ཐབས་ནི་སྙིང་རྗེ་སྐྱེས་པ། བྱམས་པའི་བོགས་འདོན་ནི་རྒྱ་ཆེ་བར་བསྒོམ་པ། བྱམས་པ་ལ་གནད་དུ་བསྣུན་པའི་ཐབས་ནི་དགྲ་དང་ཕྲད་པའི་དུས་སུ་བསྒོམ་པ། བྱམས་པའི་བྱེད་ལས་ནི་སེམས་ཅན་ཐམས་ཅད་བདེ་བ་དང་ལྡན་པར་བྱེད་པ། བྱམས་པའི་འབྲས་བུ་ནི་མར་ལ་སྐྱེས་ན་ཚངས་པ་ཡར་ལ་སྐྱེས་ན་ཚངས་པ་འཐོབ་བོ་གསུངས། སྙིང་རྗེ་རྩུབ་པ་ནི་སྙིང་རྗེ་རྒྱུ་མཚན་ལྔ་ལ་སོགས་པ་བསམ་པས་ཁོའི་མཚང་ལ་ཕོག་པ་ཡིན། བྱམས་པ་འཇམ་པ་ཡིན། དེའི་རྒྱུ་མཚན་ནི་དེའི་དྲིན་བསམས་པས་ཁོ་དགའ་བ་ཡིན་གསུངས།

ཡང་བླ་མ་རིན་པོ་ཆེའི་ཞལ་ནས། གང་ཟག་གིས་གནས་བྱིན་གྱིས་རློབ་པ་དང༌། གནས་ཀྱིས་གང་ཟག་བྱིན་གྱིས་རློབ་པ་གཉིས་ཡིན། དེ་ལ་དང་པོ་ཡུལ་ཉི་ཤུ་རྩ་བཞིར་ལྷན་སྐྱེས་དང༌། ཞིང་སྐྱོང་གི་མཁའ་འགྲོ་མ་བཞུགས་པས་དེས་བྱིན་གྱིས་རློབ་ཅིང༌། སྔོན་གྲུབ་ཐོབ་རྣམས་བཞུགས་པའི་བྱིན་རླབས་ཀྱང་འབྱུང་སྟེ། ཡུལ་དེ་ན་རྫས་བྱིན་རླབས་ཅན་ཡོད་པས་བཀྲ་ཤིས་ངང་གིས་འབྱུང་ཞིང་དགེ་སྦྱོར་ངང་གིས་འཕེལ་བ་ཡིན། གཉིས་པ་ནི་གནས་གང་ཡང་རུང་བའི་རྡུལ་ཕྲ་རབ་སྙེད་ཐམས་ཅད་འབྱུང་བ་བཞིའི་ལྷ་མོ་འམ་ཐུགས་རྗེ་ཆེན་པོ་རྡུལ་ཕྲ་རབ་ཉིད་དུ་བྱིན་གྱིས་བརླབས་ཅིང་ཡེ་ཤེས་སེམས་དཔའ་ཡང་ཡང་བསྟིམས་ལ། རང་ཉིད་ལྷ་དེའི་བ་སྤུའི་བུ་གའི་ནང་ཤིན་ཏུ་ཡངས་པའི་བསོད་ནམས་དང་ཡེ་ཤེས་ལས་གྲུབ་པ། དུས་གསུམ་གྱི་སངས་རྒྱས་ཐམས་ཅད་ཀྱི་ཡེ་ཤེས་ཀྱི་རྣམ་འཕྲུལ་ལས་བྱུང་བ། སངས་རྒྱས་དང་བྱང་ཆུབ་སེམས་དཔའ་དེས་ཡེ་ཤེས་ཀྱི་ཚོགས་ཀྱིས་གང་བ་ཞིག་ཏུ་བསམ་པ་ཡིན་ཏེ། དེ་ནས་གནས་དེར་ཕྱིན་པའི་དུས་སུ་སྙིང་མི་དགའ་བའམ། འདུག་སྙིང་མི་འདོད་པའམ་འཚིག་པ་ཟ་བའམ་འདིར་མི་འདུག་སྙམ་པ་འམ། དེ་ལ་སོགས་པ་གཞན་སྨྲ་བའམ། ན་ཚ་བྱུང་བ་དང༌། དགྲ་དང་ཕྲད་པའམ། མི་མཐུན་པའི་རྐྱེན་སྣ་ཚོགས་བྱུང་ན། གནས་དེར་དགེ་སྦྱོར་ལ་སོགས་པ་འབྱུང་བའི་སྔ་ལྟས་ཡིན་པས་དེ་མ་ཐག་ཏུ་གཏོར་མ་ཆ་གསུམ་བཤམས་ལ། གཅིག་བླ་མ་ཡི་དམ་དཀོན་མཆོག་གསུམ་ལ་འབུལ། དགེ་སྦྱོར་འཕེལ་བ་ལ་སོགས་པའི་ཕན་ཡོན་དཔག་ཏུ་མེད་པ་འབྱུང་བའི་གསོལ་བ་གདབ། གཅིག་འཇིག་རྟེན་དང་འཇིག་རྟེན་ལས་འདས་པའི་ཆོས་སྐྱོང་བའི་སྲུང་མ་ཆེན་པོ་རྣམས་ལ་ཕུལ་ལ། ཕྱི་ནང་གི་བར་ཆད་མི་འབྱུང་བར་བྱ་བའི་ལས་བཅོལ། གཅིག་གཞི་བདག་དེ་ཉིད་ལ་སོགས་པ་ཡུལ་འཁོར་དེ་དག་གི་ལྷ་འདྲེ་རྣམས་ལ་ཕུལ་ལ་བདེན་པ་བརྡར། བཀའ་བསྒོ་བྱ་སྟེ། རྣལ་འབྱོར་པ་བདག་གིས་ཁྱོད་ཀྱི་གནས་འདིར་ཅི་ཙམ་འདུག་གི་བར་དུ། ཁྱོད་ཀྱི་བདག་ལ་བར་ཆད་མ་བྱེད་པར་སྡོང་གྲོགས་གྱིས་ཤིག

མཐུན་རྐྱེན་སྒྲུབས་ཤིག ཁྱོད་ཀྱི་ཆུ་ཤིང་འདི་རྣམས་ཡང་བག་རེ་ཞུ་བ་ཡིན་པས་ཕུལ་ཅིག ཁྱོད་ལ་ནུས་པ་ཅི་ཡོད་པ་ཐམས་ཅད་ཐོན་ཅིག་ཅེས་བཀའ་བསྒོ་དྲག་ཏུ་བྱའོ། །དེ་ནས་གཞི་བདག་དེ་ལ་བྱམས་པ་དང་སྙིང་རྗེ་ཐུན་མོང་མ་ཡིན་པ་རེ་བསྒོམ། དེ་ནས་ཕྱག་རྒྱ་ཆེན་པོ་ལ་སོགས་པ་དགེ་སྦྱོར་རིམ་པ་ལྟར་བྱའོ། །བསྒྲུབ་པ་ལ་གནད་དུ་བསྣུན་པའི་དུས་སུ་རྐྱེན་ངན་ཐམས་ཅད་དགེ་སྦྱོར་དུ་སློངས་པ་ཡིན་པས། འདིའི་དུས་སྔོན་གྱི་ལས་ངན་དུ་ཤེས་ན་རྒྱུ་ཤེས་པའི་བླ་མ། རྐྱེན་དེ་སེལ་བའི་ཐབས་ལ་མཁས་པ་ནི་ལམ་ཤེས་པའི་བླ་མ། སྐྱོན་དེ་དག་ནས་ཡོན་ཏན་དུ་གྱུར་པ་ནི་འབྲས་བུ་ཤེས་པའི་བླ་མའོ། །སེམས་ཅན་གཅིག་ལ་མགོ་ལུས་དང་མཇུག་མ་མི་འདྲ་བ་ནི་ཉོན་མོངས་པ་ཆ་མཉམ་དུ་གནས་པ་ལས་འབྱུང་བ་ཡིན་ལ། གསང་སྔགས་ཀྱི་མགོ་བརྙན་མི་འདྲ་བ་རྣམས་ཉོན་མོངས་པ་ལམ་དུ་ལྷོངས་པའི་ལག་རྗེས་ཡིན། ཁ་ནང་དུ་ལྟ་བ་ནི་ཉོན་མོངས་པ་ལམ་དུ་ལྷོངས་པའི་ལག་རྗེས་ཡིན་གསུངས། ཕྱིའི་བཤགས་པ་སྤྱི་བཤགས་ཚར་གསུམ་བྱ། ནང་གི་བཤགས་པ་ཡི་གེ་བརྒྱ་པ་བགྲང༌། གསང་བའི་བཤགས་པ་ཏིང་ངེ་འཛིན་གྱི་དབང་བསྐུར་བྱ། དེ་ཁོ་ན་ཉིད་ཀྱི་བཤགས་པ་ཕྱག་རྒྱ་ཆེན་པོ་བསྒོམ། དེས་སྡིག་པ་མ་ལུས་པ་རྩ་བ་ནས་འདག་གོ། །ཡང་རིན་པོ་ཆེའི་ཞལ་སྔ་ནས། ཕྱིའི་སྲུང་བ་ཚད་མེད་པ་བཞི་བསྒོམ། ནང་གི་སྲུང་བ་གཏུམ་པོ་སུམ་བརྩེགས་བསྒོམ། གསང་བའི་སྲུང་བ་ཡི་དམ་ལྷའི་གོ་ཆའི་ལྷ་རྣམས་བསྒོམ། དེ་ཁོ་ན་ཉིད་ཀྱི་སྲུང་བ་སྟོང་པ་ཉིད་བསྒོམ། དེ་ལྟར་བྱས་པས་བར་ཆོད་ཀྱིས་མི་ཚུགས་པ་ཡིན་གསུངས། བཤད་རྒྱུད་རྡོ་རྗེ་ཕྲེང་བ་ལས། །དུང་ཆེན་འཕྲེང་བ་བླངས་ནས་སུ། །ཡབ་ཀྱི་བཟླས་པ་བྱེད་པ་ན། །ལག་པ་གཡས་པས་བྱ། །ཡུམ་གྱི་བྱེད་ན་གཡོན་པས་བྱ། །ལས་ཐམས་ཅད་ལ་ཐེ་བོང་གཉིས་ཀྱིས་གྲོགས་བྱའོ་གསུངས། ཆོས་རྗེའི་གསུང་ལ་ཟིན་བྲིས་སུ་མཛད།། །། ༩༡༽ ༄། །རང་ཉིད་ལ་གདམས་པའི་བསྟན་བཅོས་རྟ་བདུན་རབ་འབར།།

ཨོཾ་སྭ་སྟི། འོད་གསལ་རྣམ་དག་མཁའ་ལྟར་སྒྲིབ་མེད་པ། །མཁྱེན་གཉིས་རྟ་བདུན་རྒྱལ་པོ་རབ་འབར་བ། །དུས་གསུམ་མཁྱེན་པ་ཡོན་ཏན་རྒྱ་མཚོའི་གནས། །ཡོན་ཏན་མཐའ་ཡས་བླ་མའི་ཞབས་པད་འདུད། །སྨིག་རྒྱུ་རྒྱ་མཚོ་སྒྱུ་མའི་སྐྱེས་བུ་ལྟར། །མཁས་པའི་ཡིད་བརྟན་མི་རུང་འཁོར་བར་ནི། །གཟུགས་སྒྲ་དྲི་རོ་གཟུགས་བྱད་སྡུག་གུ་རྣམས། །རྨོངས་པའི་བྱིས་པ་བློ་ཆུང་བསླུ་བྱེད་པ། །བདག་ནི་ཅི་ཕྱིར་ད་ཀོ་སྤང་མི་བྱེད། །འདིས་ནི་དུས་གསུམ་འགྲོ་ཀུན་རབ་བསླུས་ཏེ། །ཤིན་ཏུ་འཇིགས་གྱུར་གཤིན་རྗེའི་གནས་སུ་འཁྲིད། །གཟུགས་ལྟ་ཤིན་ཏུ་མཛེས་གྱུར་ཡིད་འོང་གང༌། །མི་མཁས་བྱིས་པ་ལྟ་བུའི་ཆགས་ཅན་རྣམས། །དབང་མེད་འདུན་པས་ཡིད་ནི་བཏུད་བྱེད་དེ། །ཤིན་ཏུ་འཇིགས་གྱུར་ཡི་དྭགས་འཇིག་རྟེན་དུ། །རབ་འབར་སྡུག་བསྔལ་དུ་མ་ཐོབ་བྱེད་ཀྱིས། །ཆོག་སྟེ་ད་ནི་མཁས་པས་བཟློག་བསླད་དུ། །དྲང་སྲོང་ཆེན་པོ་རྒྱལ་བའི་རྗེས་བསླབ་ཅིང༌། །འབད་པས་འདོད་པ་གཟུགས་ཀྱི་སྤྲོས་པ་སྤོང༌། །སྒྲ་ནི་ཤིན་ཏུ་ཡིད་འོང་རྣ་སྙན་གང༌། །བསྟོད་པའི་འཕྲེང་བས་འཇིག་རྟེན་འདི་དག་བཅིངས། །མི་སྙན་སྒྲ་ལ་མི་དགའ་རབ་སྡང་སྟེ། །དྲན་པས་མི་བཟོད་དམྱལ་བའི་འཇིག་རྟེན་ཁྲིད། །ཆོག་སྟེ་ད་ཀོ་སྒྲ་ཕྱིར་འབྲང་མི་བྱ། །དྲི་ནི་ཤིན་ཏུ་ཞིམ་པར་འདོད་གྱུར་ཅིང༌། །རྨོངས་པས་རྟག་ཏུ་དྲི་ཡི་རྗེས་འབྲང་གང༌། །དུད་འགྲོའི་སྐྱེ་གནས་རབ་རྨོངས་ཐོབ་བྱེད་ཀྱིས། །ཆོག་སྟེ་ད་ཀོ་དྲི་རྣམས་སྤང་བར་བྱ། །རོ་ནི་ཤིན་ཏུ་མངར་གྱུར་སྦྲང་རྩི་ལྟར། །བག་མེད་སྐྱེ་བོ་བུང་བའི་ཚོགས་འདྲ་རྣམས། །འདོད་པས་ངན་སོང་གནས་གསུམ་དག་ཏུ་ཁྲིད། །མཁས་པས་ད་ཀོ་རོ་རྣམས་ཅིས་མི་སྤོང༌། །རེག་བྱ་དག་ནི་ཤིན་ཏུ་འཇམ་གྱུར་པས། །གཏིང་མཐའ་མེད་པ་འཁོར་བའི་རྦ་ཀློང་དུ། །ནམ་ཡང་ཐོན་མེད་རྟག་ཏུ་གནས་གྱུར་གྱིས། །མཁས་པས་ད་ཀོ་རེག་རྣམས་ཅིས་མི་སྤོང༌། །དེ་ལྟར་འདོད་པའི་ཡོན་ཏན་འདི་དག་གིས། །འཁོར་བའི་བཙོན་རར་འཇིག་རྟེན་འདི་དག་བཅིངས། །འདོད་པས་རབ་བསླུས་འདོད་པས་བདག་ཅག་བཅོམ། །འཁོར་བའི་རྒྱུན་དུ་འདོད་རྣམས་མི་སྤོང་རེ། །བརྩེ་ཆེན་བླ་མའི་རྗེས་སུ་མི་འབྲང་རེ། །ཐུབ་མཆོག་རྒྱལ་བའི་གསུང་བཞིན་མི་སྒྲུབ་རེ། །མགོན་པོ་རིན་ཆེན་སྐྱབས་གྱུར་ཉི་མའི་གཉེན། །སྐྱོབ་མཛད་དེ་ཡིས་དཔག་མེད་བསྐལ་པར་ནི། །བཙུན་མོ་འབངས་དང་རྒྱལ་སྲིད་བུ་དང་ནི། །ཉིད་ཀྱི་ཤ་དང་རུས་པ་རྐང་རྣམས་ཀུན། །དམ་ཆོས་དོན་དུ་རྟག་ཏུ་བཏང་གྱུར་ན། །བདག་ལྟ་ད་ཀོ་སྲོག་ལ་ཅི་ཕྱིར་ལྟ། །ཐུབ་པས་བཅས་པའི་དྲི་མེད་བསླབ་གསུམ་ལ། །སྲོག་ལྟར་འཕགས་པས་རྟག་ཏུ་བསྲུང་བྱ་ཞིང༌། །དགག་དང་བསྒྲུབ་པའི་བསླབ་པ་ཕྲ་བ་ལ། །སྟོན་པའི་གསུང་བཞིན་གུས་པས་བདག་གིས་བསྲུང༌། །འཕགས་པ་དགྱེས་པའི་ཚུལ་ཁྲིམས་རིན་ཆེན་གྱིས། །དུས་གསུམ་རྒྱལ་བའི་འཁོར་དུ་བདག་གིས་ནི། །རྣམ་དག་ཚུལ་ཁྲིམས་རིན་ཆེན་སྤོས་ངད་ཀྱིས། །ཁྱབ་པར་བྱ་སྟེ་འགྲོ་རྣམས་སྨིན་པར་བྱ། །དགེ་འདིས་འགྲོ་རྣམས་ཆོས་རྗེ་མྱུར་ཐོབ་ཤོག

།འདི་ནི་བདག་གི་ཡིད་ལ་བསྒོ་ཕྱིར་བྲིས།། །། 

 ༩༢༽ ༄། །དགེ་བ་དང་མི་དགེ་བ་རབ་ཏུ་འབྱེད་པར་བྱེད་པ་གསལ་བྱེད་སྒྲོན་མེ།། ཨོཾ་སྭསྟི། ཡོན་ཏན་རིན་ཆེན་བྱེ་བའི་ཚོགས་མངའ་ཞིང༌། །སྟོབས་དང་མི་འཇིགས་མ་འདྲེས་ཡོན་ཏན་རྫོགས། །འཇིག་རྟེན་མགོན་པོ་དཔལ་ལྡན་འབྲི་གུང་པའི། །ཞབས་ཀྱི་པད་མོར་སྤྱི་བོའི་གཙུག་གིས་འདུད། །དགེ་དང་མི་དགེ་རབ་ཏུ་དབྱེ་བར་བྱ། །འཁོར་དང་མྱ་ངན་འདས་པའི་འདུག་ལུགས་བསྟན། །འདོད་ཆགས་ཞེ་སྡང་གཏི་མུག་གདུག་པའི་སེམས། །དེ་ཡིས་ཁྱད་པར་བྱས་པའི་ལུས་ངག་ཡིད། །ལས་དེ་གང་གིས་མངོན་པར་འདུ་བྱས་འབྲས། །ངན་སོང་གསུམ་དུ་འཁོར་བའི་སྡུག་བསྔལ་མྱོང༌། །ཆགས་པས་བདེ་འགྲོ་ཐོབ་པ་མ་ཡིན་ཏེ། །ཐར་པའི་སྲོག་གཅོད་གསུངས་པ་ཇི་བཞིན་དུ། །གནས་སྐབས་ལྷ་མིའི་བདེ་བ་རབ་སྤངས་ནས། །བདེ་འགྲོར་བདེ་བ་སྤྱོད་པ་མི་སྲིད་དེ། །ཐར་པ་བྱང་ཆུབ་རྣམ་གསུམ་སྲོག་གཅོད་བྱེད། །ཆགས་དང་སྡང་བས་ཡི་དྭགས་འཇིག་རྟེན་སོགས། །འཁོར་བ་སྡུག་བསྔལ་རྒྱ་མཚོ་སྐྱེད་པར་བྱེད། །མི་དགེའི་ལས་ཀྱི་འབྲས་བུ་དང་པོར་བསྟན། །སྡང་བའི་སེམས་དང་ལས་དང་རྣམ་སྨིན་གསུམ། །འབྱུང་བའི་ཚུལ་ནི་དེང་འདིར་བསྟན་པར་བྱ། །གདུག་པའི་ཞེ་སྡང་ཚུལ་ནི་རྣམ་བསྐྱེད་ནས། །ལུས་ངག་ཡིད་གསུམ་ལས་ནི་འདུས་བྱས་ན། །འབྲས་བུ་རྣམ་སྨིན་སེམས་ཅན་དམྱལ་བ་དང༌། །ཡི་དྭགས་དུད་འགྲོའི་གནས་ལ་སོགས་པར་ནི། །འཁོར་བ་སྡུག་བསྔལ་རྒྱ་མཚོ་མཐའ་མེད་དུ། །འཁོར་བ་ལས་ཀྱི་འབྲས་བུ་རྣམ་སྨིན་ལགས། །མི་དགེ་ལས་ཀྱི་འབྲས་བུ་གཉིས་པར་བསྟན། །གཏི་མུག་གདུག་པ་བླུན་ཅིང་རྨོངས་པའི་སེམས། །དེས་བསྐྱེད་ལུས་ངག་ཡིད་ཀྱི་ལས་རྣམས་ཀུན། །མངོན་པར་འདུས་བྱས་འབྲས་བུ་རྣམ་སྨིན་ནི། །རྨོངས་པ་གཏི་མུག་དུད་འགྲོའི་ལུས་ཐོབ་ཅིང༌། །དམྱལ་བ་ཡི་དྭགས་འཁོར་བ་མཐའ་མེད་དུ། །སྡུག་བསྔལ་དཔག་མེད་བཟོད་པར་དཀའ་བ་རྣམས། །ཉམས་སུ་མྱོང་བ་འབྲས་བུ་རྣམ་སྨིན་ལགས། །མི་དགེའི་ལས་ཀྱི་འབྲས་བུ་གསུམ་པར་བསྟན། །སེམས་དང་ལས་དང་རྣམ་སྨིན་གསུམ། །མི་དགེ་གཤིས་ཀྱིས་མི་དགེ་བས། །གཤིས་དེ་བསྒྱུར་དུ་མེད་པའི་ཕྱིར། །སྒྲིབ་གསུམ་བྲལ་བའི་སངས་རྒྱས་དང༌། །མཉམ་མེད་བླ་མ་དམ་པས་ཀྱང༌། །མི་དགེ་དགེ་བར་སྒྱུར་མི་སྤྱོད། །གཤིས་ཀྱི་རྗེས་སུ་ཐུབ་པ་འབྲང༌། །ཐམས་ཅད་མཁྱེན་པ་བཅོམ་ལྡན་དེས། །འདི་ནི་དགག་པའི་བསླབ་པ་ལ། །ཡེ་བཀག་ཡིན་པས་གནང་སྐབས་མེད། །དམ་ཆོས་འདུལ་བ་ལུང་ལས་ཀྱང༌། །བཀག་པ་གནང་དུ་མེད་པར་གསུངས། །སྡིག་ཏོ་མི་དགེའི་ཆོས་འདི་ལ། །དགེ་བར་བསྒྱུར་བར་ནུས་པ་ནི། །སྟོན་པ་སངས་རྒྱས་བཅོམ་ལྡན་དང༌། །མཉམ་མེད་བླ་མ་དམ་པ་དང༌། །མཐུ་དང་ནུས་པར་ལྡན་པ་ཡི། །གྲུབ་ཐོབ་རྣམས་ཀྱིས་བསྒྱུར་དུ་མེད། །དེ་བསྒྱུར་དུ་མེད་པ་དང་པོར་བསྟན། །དགེ་བ་གཤིས་ཀྱིས་དགེ་བ་ལ། །འབྲས་བུ་བདེ་བ་འབྱུང་བ་ནི། །མ་ཆགས་མི་ཆགས་ཆགས་མེད་པའི། །སེམས་དེ་གཤིས་ཀྱིས་དགེ་བ་ལགས། །སེམས་དེས་ཁྱད་པར་བྱས་པ་ཡི། །ལས་དེ་མངོན་པར་འདུ་བྱས་པས། །འབྲས་བུ་རྣམ་པར་སྨིན་པ་ནི། །ཆགས་བྲལ་ཉན་ཐོས་རང་རྒྱལ་དང༌། །བླ་མེད་བྱང་ཆུབ་ཐོབ་པར་འགྱུར། །དགེ་བའི་འབྲས་བུ་དང་པོར་བསྟན། །སྡང་སེམས་གདུག་པའི་སེམས་སྐྱེས་ན། །སྦྲུལ་གདུག་ལྟ་བུའི་སེམས་དེ་ནི། །མི་དགེ་གཤིས་ཀྱིས་མི་དགེ་བ། །དུས་གསུམ་སངས་རྒྱས་ཐམས་ཅད་ཀྱིས། །དགེ་བར་བསྒྱུར་བ་ག་ལ་སྤྱོད། །གཤིས་ཀྱི་སྟེང་དུ་རྒྱལ་བ་འབྲང༌། །གདུག་པའི་སེམས་ཀྱི་ལས་དང་ནི། །གདུག་པའི་སེམས་ལས་སྐྱེས་པ་ཡི། །ལས་དེ་མངོན་པར་འདུ་བྱས་ན། །འབྲས་བུ་སེམས་ཅན་དམྱལ་བར་སྐྱེ། །གསོད་དང་གཅོད་དང་འཚོད་པ་ཡི། །རྣམ་སྨིན་འཇིགས་སུ་རུང་བ་རྣམས། །འབྱུང་བར་ཐེ་ཚོམ་མེད་པ་ཡིན། །དགེ་བ་གཤིས་ཀྱིས་དགེ་བ་ཡི། །སེམས་དང་ལས་དང་རྣམ་སྨིན་གསུམ། །དུས་གསུམ་སངས་རྒྱས་ཐམས་ཅད་དང༌། །མཉམ་མེད་བླ་མ་དམ་པ་དང༌། །གྲུབ་ཐོབ་ཆེན་པོ་ཐམས་ཅད་ཀྱིས། །གཤིས་དེ་མི་དགེར་བསྒྱུར་མི་སྤྱོད། །དུས་གསུམ་སངས་རྒྱས་ཐམས་ཅད་ཀྱང༌། །གཤིས་ཀྱི་རྗེས་སུ་འབྲང་བ་ཡིན། །དགེ་བ་གཤིས་ཀྱིས་དགེ་བ་དེ། །ཁམས་གསུམ་འཁོར་བའི་སེམས་ཅན་གྱིས། །ངང་ངམ་ཤུགས་ཀྱིས་སྤྱད་གྱུར་པས། །གནས་སྐབས་ལྷ་མིའི་གོ་འཕང་འཐོབ། །དགེ་དེ་སྟོབས་སུ་གྱུར་པ་ཡིས། །ཉན་ཐོས་རང་རྒྱལ་བྱང་ཆུབ་དང༌། །བླ་མེད་བྱང་ཆུབ་ཐོབ་པར་འགྱུར། །གཤིས་ཀྱི་དགེ་བ་སྤྱད་པ་ལས། །གནས་སྐབས་ལྷ་མིའི་གོ་འཕང་དང༌། །མཐར་ཐུག་བྱང་ཆུབ་འཐོབ་པ་འདི། །ཐུབ་པས་སྒྲུབ་པའི་བསླབ་པར་བཅས། །སངས་རྒྱས་འཇིག་རྟེན་མ་བྱུང་ཞིང༌། །དགེ་དང་མི་དགེ་མི་ཤེས་ཀྱང༌། །ཅི་ཞིག་ལྟར་རབ་སྟེས་དབང་གིས། །དགེ་བ་སྤྱད་ལས་བདེ་བ་འབྱུང༌། །མི་དགེ་བ་ལས་སྡུག་བསྔལ་འབྱུང༌། །དེ་འགྲོ་བ་རིགས་དྲུག་སེམས་ཅན་གྱི། །འབྱུང་ལུགས་ལེགས་པར་བསྟན་པ་ཡིན། །དེས་ནི་སྐྱེས་བུ་དམ་པ་རྣམས། །ལུས་ངག་ཡིད་གསུམ་ལས་རྣམས་ཀུན། །གཅིག་ཏུ་དགེ་བ་བསྒྲུབ་པར་བྱ། །བྱང་ཆུབ་སེམས་ལས་སྐྱེས་པ་ཡི། །དགེ་བ་ཕྱོགས་རིས་མེད་པ་རྣམས། །འབད་པ་ཆེན་པོས་བསྒྲུབ་བྱས་ན། །ཡོན་ཏན་ཕྱོགས་རིས་མེད་པ་ཡི། །བླ་ན་མེད་པའི་བྱང་ཆུབ་འཐོབ། །དུས་གསུམ་སངས་རྒྱས་ཐམས་ཅད་ཀྱང༌། །སྔོན་བྱང་ཆུབ་སེམས་དཔར་གྱུར་པའི་ཚེ། །དགེ་བ་ཕྱོགས་རིས་མེད་པར་སྤྱད། །ལས་དེའི་ལས་འབྲས་བུ་རྣམ་སྨིན་གྱིས། །ཚངས་དང་འཁོར་ལོ་སྒྱུར་ལ་སོགས། །བརྒྱ་བྱིན་འཇིག་རྟེན་མཆོད་འོས་དང༌། །བྱ་དང་རི་དྭགས་ཡན་ཆད་ཀྱི། །སྐྱེ་བོ་ནམ་མཁའ་མཉམ་པ་ཞེས། །གདུལ་བྱ་འགྲོ་དྲུག་སེམས་ཅན་ལ། །གཏོང་དང་ཡོངས་སུ་གཏོང་བ་དང༌། །ཚད་མེད་གཏོང་བ་ཆེན་པོ་ཡིས། །གཞན་རྣམས་ཐར་པའི་ལམ་ལ་བཀོད། །དེས་ན་མ་ཆགས་མི་ཆགས་པའི། །སྦྱིན་པ་རྒྱ་ཆེན་གཏང་བར་བྱ། །སྟོན་པས་ཇི་ལྟར་བཅས་པ་ཡི། །ལྷག་པ་ཚུལ་ཁྲིམས་བསླབ་པ་ལ། །འགལ་བ་མེད་པར་བ་སྲུང་བ་དང༌། །སྲོག་དང་ལོངས་སྤྱོད་ཤོར་གྱུར་ཀྱང༌། །དེ་ཕྱིར་ཚུལ་ཁྲིམས་མི་གཏོང་བའི། །བརྟུལ་ཞུགས་ཆེན་པོ་གཟུང་བར་བྱ། །རྟག་ཏུ་བཟོད་ལ་གནས་བྱས་ཏེ། །མི་བཟོད་ཁྲོ་དང་འཚིག་པ་ཡང༌། །དེས་དང་དུལ་དང་བྱམས་ལ་གནས། །འགྲོ་བ་ཀུན་ལ་སྤྱད་པར་བྱ། །མགོ་དང་རྐང་ལག་བཅད་གྱུར་ཀྱང༌། །མི་བཟོད་མེད་པར་བཟོད་པར་བྱ། །ཐུབ་པའི་ཡོན་ཏན་མ་ལུས་པ། །བཟོད་ལ་གནས་པས་འཐོབ་པར་གསུངས། །དེ་ལྟར་རྟག་ཏུ་བཟོད་པ་བསྒོམ། །བཏང་སྙོམས་ལེ་ལོ་ནར་ནུར་ཡང༌། །བརྩོན་འགྲུས་ཆེན་པོ་བརྩམ་པར་བྱ། །ལུས་ངག་ཡིད་གསུམ་དགེ་སྦྱོར་དང༌། །ཐུན་བཞིའི་རྣལ་འབྱོར་རྗེས་འབྲངས་ནས། །ཉིན་དང་མཚན་མོ་འདའ་བར་བསྒྲུབ། །ལེ་ལོ་སྤངས་ན་བྱང་ཆུབ་ཐོབ། །སེམས་འདི་རྣམ་པར་མ་གཡེང་བར། །བྱང་ཆུབ་སེམས་གཉིས་དབྱེར་མེད་པའི། །སེམས་ཉིད་ནམ་མཁའ་ལྟ་བུ་ལ། །རྟག་ཏུ་མཉམ་པར་གཞག་པར་བྱ། །རྗེས་ཤེས་གཡེང་བའི་སྐབས་མི་དབྱེ། །མགོ་ལ་མེ་འབར་གསོད་པ་ལྟར། །རྩེ་གཅིག་བསམ་གཏན་བསྒོམ་པར་བྱ། །དོན་དམ་ཀུན་རྫོབ་གཉིས་ཤེས་པའི། །ཟུང་འཇུག་ནམ་མཁའ་ལྟ་བུ་དང༌། །འཁོར་དང་མྱ་ངན་འདས་པ་ཀུན། །འོད་གསལ་རྣམ་དག་ནམ་མཁའ་ལྟར། །མངོན་སུམ་བྱ་བའི་ཤེས་རབ་ཀྱིས། །འཁོར་བ་སྡུག་བསྔལ་རྒྱ་མཚོ་སྤང༌། །དེ་ལྟར་འཕགས་པ་སྡུད་པ་ལས། །སྦྱིན་པས་སྡུག་བསྔལ་གྱུར་པའི་སེམས་ཅན་ཡོངས་སྨིན་བྱེད། །ཁྲིམས་ཀྱིས་དུད་འགྲོ་འགྲོ་བ་དུ་མའི་ངོ་བོ་དང༌། །མི་ཁོམ་བརྒྱད་སྤོང་དེ་ཡིས་དལ་བ་རྟག་ཏུ་རྙེད། །བཟོད་པས་གཟུགས་བཟང་དམ་པ་རྒྱ་ཆེན་ཐོབ་འགྱུར་ཏེ། །གསེར་མདོག་སྡུག་ཅིང་འགྲོ་བས་བལྟ་བའི་འོས་སུ་འགྱུར། །བརྩོན་འགྲུས་ཀྱིས་ནི་དཀར་པོའི་ཡོན་ཏན་འགྲིབ་མི་འགྱུར། །ཡེ་ཤེས་མཐའ་ཡས་རྒྱལ་བའི་བང་མཛོད་རྙེད་པར་འགྱུར། །བསམ་གཏན་གྱིས་ནི་འདོད་པའི་ཡོན་ཏན་སྨད་པར་འདོར། །རིག་དང་མངོན་པར་ཤེས་དང་ཏིང་འཛིན་མངོན་པར་སྒྲུབ། །ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་ན། །ཁམས་གསུམ་མ་ལུས་པ་ལས་ཡང་དག་འདའ་བར་འགྱུར། །ཕ་རོལ་ཕྱིན་པ་དྲུག་ལྟར་ཉམས་བླངས་ན། །འབྲས་བུ་འདི་འདྲ་ཐོབ་པར་ལེགས་པར་གསུངས། །སྟོན་པ་སངས་རྒྱས་བཅོམ་ལྡན་འདས། །སྔོན་བྱང་ཆུབ་སྤྱད་པ་སྤྱོད་པའི་ཚེ། །ཕ་རོལ་ཕྱིན་པ་འདི་ཉིད་ལྟར། །ཉམས་སུ་བཞེས་པས་འབྲས་བུ་དྲུག

།ཐོབ་ནས་བླ་མེད་བྱང་ཆུབ་བརྙེས། །ལུས་དང་སྲོག་དང་ལོངས་སྤྱོད་ལ། །མི་ལྟ་ཕ་རོལ་ཕྱིན་དྲུག་སྤྱད། །དགེ་ལས་བདེ་བ་འབྱུང་བ་ཡི། །གཤིས་འདི་འགྱུར་བ་མེད་པས་ན། །འཁོར་བའི་བདེ་འབྲས་མ་ལུས་པ། །ཉམས་སུ་མྱོང་བར་བྱས་ནས་ནི། །ཐམས་ཅད་མཁྱེན་པའི་ཡེ་ཤེས་འཐོབ། །མི་ཟད་རྒྱན་གྱི་འཁོར་ལོའི་མཛོད། །འཁོར་བ་སྟོངས་པར་མ་གྱུར་ཚེ། །ནམ་མཁའ་མཉམ་པའི་སེམས་ཅན་རྣམས། །བདེ་ཐོབ་སྡུག་བསྔལ་བྲལ་བ་དང༌། །བྱང་ཆུབ་མཆོག་ལ་འགོད་པར་མཛད། །ཨེ་མ་ངོ་མཚར་མི་ཆེ་འམ། །སོམས་དང་ཅི་ཕྱིར་བསྒྲུབ་མི་བྱེད། །སེམས་དགེ་ལས་དང་རྣམ་སྨིན་དགེ། །མ་ནོར་ལེགས་པར་བསྒྲུབ་པ་ལ། །ཕྲ་དང་རགས་པའི་རྒྱུ་འབྲས་འབྱུང༌། །ཕྲ་བའི་རྒྱུ་ལ་ཡིད་ཆེས་ན། །རགས་པའི་རྒྱུ་འབྲས་མངོན་སུམ་འགྱུར། །རྒྱུ་ཡི་དུས་སུ་བསྒྲུབ་པ་ཡི། །ཤིན་ཏུ་ཆུང་བའི་དགེ་བ་ལ། །ཕྲ་བའི་རྒྱུ་འབྲས་ཉིད་དུ་འདོད། །འབྲས་བུའི་དུས་སུ་འབྱུང་བའི་ཚུལ། །ལྷ་དང་བཅས་པའི་འཇིག་རྟེན་དུ། །སྦར་མེད་མངོན་དུ་འགྱུར་བ་ཡིན། །འབྲས་བུ་ཆེན་པོར་འགྱུར་བ་ནི། །རགས་པའི་རྒྱུ་དང་འབྲས་བུ་ཡིན། །རྣམ་གཟིགས་སངས་རྒྱས་བཅོམ་ལྡན་ལ། །ལྷོ་ནས་འོངས་པའི་འབྲུ་ཚོང་གིས། །སྲན་རྡོག་ཕྱེད་དང་ལྔ་ཕུལ་བས། །ཕྲ་བའི་རྒྱུ་འབྲས་ཉིད་དུ་གཟུང༌། །དེ་ཡྀ་རགས་པའི་རྒྱུ་འབྲས་ནི། །གླིང་བཞིའི་བདག་པོ་ང་ལས་ནུ། །སུམ་ཅུ་རྩ་གསུམ་ལྷ་གནས་ཕྱེད། །དབང་བྱས་འབྲས་བུ་ཉམས་སུ་མྱོང༌། །རགས་པའི་རྒྱུ་འབྲས་དང་པོ་ཡིན། །མཐར་ཐུག་བྱང་ཆུབ་སངས་རྒྱས་པ། །ཤཱཀྱའི་རྒྱལ་པོ་བཅོམ་ལྡན་འདས། །བླ་མེད་བྱང་ཆུབ་སངས་རྒྱས་ནས། །མི་ཟད་རྒྱན་གྱི་འཁོར་ལོ་ནི། །འཁོར་བ་མ་སྟོངས་བར་དུ་འཁོར། །འདི་མཐར་ཐུག་པའི་རྒྱུ་འབྲས་ལགས། །ཤིན་ཏུ་ཕྲ་ཞིང་ཆུང་བ་ཡི། །དགེ་བ་ལེགས་པར་བསྒྲུབས་གྱུར་ན། །འབྲས་བུ་རགས་པ་དེ་འདྲ་འབྱུང༌། །དུས་གསུམ་སངས་རྒྱས་འབྱུང་བའི་རྒྱུ། །ཤིན་ཏུ་ཕྲ་བའི་དགེ་བ་རྣམས། །ཁྱད་དུ་མ་བསད་བསྒྲུབས་བྱས་ན། །བླ་མེད་བྱང་ཆུབ་འཐོབ་པར་ངེས། །བསམ་དང་སྦྱོར་བའི་དགེ་བ་རྣམས། །སྡིག་ཏོ་མེད་ཅིང་མ་འདྲེས་པར། །སྤྱད་ན་འཇིག་རྟེན་སངས་རྒྱས་འགྱུར། །འཁོར་བའི་གནས་སུ་སྐྱེ་བའི་ཚེ། །བཟང་པོའི་རྒྱུ་འབྲས་མང་པོ་འཐོབ། །སྡིག་མེད་ལྟུང་བ་མེད་པ་ཡི། །དགེ་རྣམས་བདག་གིས་བསྒྲུབ་པར་བྱ། །རང་དོན་གཞན་དོན་དབྱེར་མེད་པར། །བྱང་ཆུབ་སེམས་ཀྱིས་ཟིན་པར་བྱ། །གཤིས་ཀྱིས་དགེ་བའི་ཆོས་རྣམས་ལ། །རྟག་ཏུ་གནས་ཤིང་སྤྱོད་པ་དང༌། །དགེ་བའི་བཤེས་ལ་བསྟེན་གྱུར་ན། །ལུས་ངག་ཡིད་གསུམ་བྱ་བ་རྣམས། །དགེ་བའི་ཕུང་པོར་འགྱུར་བར་ངེས། །སངས་རྒྱས་ཆོས་རྣམས་དགེ་བའི་བཤེས། །བསྟེན་དང་བསྙེན་ལས་འབྱུང་བར་གསུངས། །མི་དགེ་བ་དང་སྡིག་གྲོགས་སྤང༌། །ལུས་ངག་ཡིད་གསུམ་ནང་དུ་གནས། །ཕྱི་རོལ་ཡུལ་ལ་དམིགས་པ་ཡང༌། །བྱང་ཆུབ་སེམས་གཉིས་དབྱེར་མེད་པའི། །ཏིང་ངེ་འཛིན་ལ་མཉམ་པར་གཞག

།ལྐུགས་པ་ལྟ་བུར་མི་སྨྲ་དང༌། །ལུས་ངག་ཡིད་གསུམ་དབེན་གནས་བསྟེན། །རི་ཁྲོད་གངས་ཁྲོད་ནགས་ཁྲོད་དུ། །རྒྱུ་ཞིང་རབ་ཏུ་སྦ་བར་བྱ། །བསྐྱེད་དང་རྫོགས་པའི་རིམ་པ་དང༌། །ཐབས་ལམ་དྲི་མེད་བདུད་རྩི་དང༌། །བསྒོམ་བྱ་གཞན་རྣམས་ཞོར་ལ་གཏང༌། །འཁོར་དང་མྱ་ངན་འདས་པ་ཀུན། །མ་སྐྱེས་སྐྱེ་མེད་བློ་ལས་འདས། །གཟུང་དང་འཛིན་པ་ཀུན་དང་བྲལ། །སྨྲ་དང་བསམ་དང་བརྗོད་ལས་འདས། །ངོ་བོ་སྤྲོས་དང་བྲལ་བ་ལ། །ནམ་མཁའ་ལྟ་བུར་མཉམ་པར་གཞག །གཟུང་དང་འཛིན་པའི་མུན་པ་རྣམས། །ཉི་མ་ནམ་མཁར་ཤར་བ་ཡིས། །མུན་པ་བསལ་བར་གྱུར་པ་ལྟར། །སྤངས་ནས་བྱང་ཆུབ་དམ་པ་འཐོབ། །གཟུགས་སྐུ་གཉིས་ཀྱི་འཕྲིན་ལས་དང༌། །མི་ཟད་རྒྱན་གྱི་འཁོར་ལོའི་མཛོད། །འཁོར་བ་མ་སྟོངས་བར་དུ་འབྱུང༌། །ནམ་མཁའ་མཉམ་པའི་སེམས་ཅན་གྱི། །དཔལ་མགོན་སྐྱབས་གནས་ཉིད་དུ་འགྱུར། །ཁེ་གྲགས་ཀྱི་འདམ་ལ་མ་ཟིན་པར། །ཉོན་མོངས་ཀྱི་དྲྭ་བར་མ་ཚུད་པར། །ངོ་སྲུང་རྩོལ་བས་མ་བཅིངས་པར། །ཚེ་འདིའི་བདེ་སྐྱིད་ཕྲ་མོ་ཡིས། །སྦྲང་མ་རྩི་ལ་མ་འབྱར་བར། །འཁོར་དང་གཉེན་འདུན་མ་ལུས་དང༌། །འཇིག་རྟེན་འདོད་པའི་ཡོན་ཏན་རྣམས། །མང་པོ་དུ་མ་སྤྱོད་གྱུར་ཀྱང༌། །རྨི་ལམ་བཟང་པོ་རྨི་འགྱུར་ལྟར། །སད་ནས་མེད་པར་འགྱུར་བ་བཞིན། །འཆི་བའི་དུས་སུ་འབྱུང་བར་ངེས། །རྟོགས་པ་ནམ་མཁའ་འདྲ་ན་ཡང༌། །སྤྱོད་པ་རྣམ་པར་མ་དག་ན། །རྩ་བ་སྨན་ལ་ལོ་མ་དུག །དུག་གིས་རང་གཞན་གསོད་པ་ལྟར། །རང་ཕུང་གཞན་ཕུང་སྐྱེད་པས་ན། །རྟོགས་ལྡན་འཇིག་རྟེན་དང་འདྲེ་ནས་མཆི། །རྗེ་བཙུན་ཆེན་པོའི་ཞལ་ནས་ཀྱང༌། །སྤྱོད་པ་གླང་པོ་ཐབས་སུ་གཅེས། །ལེགས་པར་གསུངས་པ་འདི་རེ་མད། །ཇི་ལྟར་ནོར་བུ་རིན་པོ་ཆེ། །འདམ་རྫབ་དྲི་མས་གོས་གྱུར་ན། །དགོས་འདོད་རེ་བ་མི་འབྱུང་ལྟར། །སྤྱོད་པ་རྣམ་པར་མ་དག་ན། །རྟོགས་པ་ནོར་བུ་རིན་པོ་ཆེ། །ཉོན་མོངས་རྫབ་ཏུ་ཆུད་པ་དེས། །འགྲོ་བའི་རེ་བ་སྐོང་བར་དཀའ། །ཇི་ལྟར་རྟོགས་ཚོད་མཐོ་བ་ལྟར། །སྤྱོད་པ་རྣམ་པར་དག་པར་བྱ། །བླ་ན་མེད་པའི་བྱང་ཆུབ་དང༌། །གནས་སྐབས་མཐར་ཐུག་ཡོན་ཏན་རྣམས། །ལུས་ངག་ཡིད་གསུམ་སྤྱོད་པ་གསུམ། །རྣམ་པར་དག་པ་འབྱུང་བར་ངེས། །སྤྱོད་པ་མེད་པའི་སྤྱོད་པ་དེས། །རྣམ་པར་དག་པར་སྤྱད་གྱུར་ན། །ནམ་མཁའ་ལྟ་བུའི་རྒྱུ་འབྲས་དང༌། །གཞི་མེད་རྟེན་ཅིང་འབྲེལ་འབྱུང་རྣམས། །རྣམ་པར་དག་པའི་སྤྱོད་པས་བསྒྲུབ། །དེ་དང་རྟོགས་པ་དབྱེར་མེད་པ། །ཉི་མ་དང་ནི་འོད་ཟེར་རམ། །དུང་དང་དཀར་པོ་ཇི་བཞིན་དུ། །གསེར་དང་སེར་པོ་དབྱེར་མེད་ལྟར། །མཉམ་གཞག་ཆེན་པོའི་ངོ་བོར་སྤྱོད། །དཔའ་བོ་གར་སྤྱོད་སྟོང་པར་སྤྱོད། །ཁམས་གསུམ་སྤངས་ནས་བྱང་ཆུབ་འཐོབ། །དངོས་དང་དངོས་མེད་འཁོར་འདས་ཀུན། །གཟུགས་ནས་རྣམ་མཁྱེན་བར་གྱི་ཆོས། །མ་ལུས་སྟོང་ཉིད་ནམ་མཁའ་ལྟར། །སྤྱད་ན་བྱང་ཆུབ་དམ་པ་ཡིན། །དྲི་མེད་ཚུལ་ཁྲིམས་རིན་ཆེན་དང༌། །ཕྲ་ཞིང་ཕྲ་བའི་རྒྱུ་འབྲས་རྣམས། །དགེ་ལས་བདེ་བ་འབྱུང་བར་སྤྱད། །སྡིག་ཏོ་མི་དགེ་སྤོང་བ་དང༌། །དཀར་ཕྱོགས་དགེ་བ་བསྒྲུབ་པར་སྤྱད། །འགྲོ་བའི་དོན་ལ་དཔའ་བ་དང༌། །རང་ཐེད་ལ་བཏང་ནས་གཞན་དོན་བྱ། །གཞན་ཕན་ཞེན་མེད་ཀྱི་སྙིང་རྗེ་དེ། །ཐབས་ཀྱི་མཆོག་ཏུ་གཟུང་བར་གསུངས། །དགྲ་གཉེན་མཉམ་པ་ཉིད་དུ་བསྐྱང༌། །བཟང་ངན་སྤང་བླང་མེད་པར་བྱ། །མཆོག་དང་དམན་ལ་དབྱེར་མེད་པར། །འགྲོ་ལ་ཕན་འདོགས་ཆེན་པོ་བརྩམ། །རེས་འགའ་རྒྱལ་པོ་ལྟ་བུར་བྱ། །སེང་གེའི་ཁྲི་ལ་བསྡད་ནས་ཀྱང༌། །གདུལ་བྱ་སེམས་ཅན་མ་ལུས་པ། །ཆགས་བྲལ་དམ་ཆོས་བསྟན་པར་བྱ། །རེས་འགའ་རྒྱལ་ཁམས་ཕྱོགས་མེད་དུ། །རྒྱུ་ཞིང་འགྲོ་བ་མང་པོ་འདུལ། །རེས་འགའ་སྤྲོས་པ་རབ་ཞི་བའི། །ཏིང་ངེ་འཛིན་ལ་མཉམ་པར་གཞག

།རེས་འགའ་འབད་རྩོལ་སྣ་ཚོགས་ཀྱིས། །ཐབས་ལམ་དྲི་མེད་བསྒོམ་པ་དང༌། །བཀོད་པ་ལུས་ཀྱི་རྫུ་འཕྲུལ་དང༌། །རྟགས་དང་མཚན་མ་སྣ་ཚོགས་བསྟན། །འགྲོ་བ་འདུལ་བའི་ཆོ་འཕྲུལ་ཡིན། །རེས་འགའ་འོད་གསལ་རྒྱ་མཚོར་འཇུག །སྣང་སེམས་དབང་དུ་སྡུད་པར་བྱ། །རྣམ་དག་སྤྱོད་པ་དྲི་མེད་འདིས། །ཐུབ་པའི་བསྟན་པ་རིན་པོ་ཆེ། །གསལ་བར་བྱེད་པའི་སྒྲོན་མེར་འགྱུར། །བདག་འཛིན་ནམ་མཁའི་མདུད་པ་གྲོལ། །སྐྱེ་མེད་འོད་གསལ་ཆེན་པོ་ལ། །རྣམ་དག་ནམ་མཁའ་ལྟ་བུར་སྤྱད། །སྤྱོད་པ་རྣམ་པར་དག་པ་ན། །ལྟ་བ་ལྷ་ཡིས་སྟོན་པར་གསུངས། །སྔོན་དེད་དཔོན་ཐབས་ལ་མཁས་པ་ཡིས། །མི་ནག་མདུང་ཐུང་བསད་པ་དེ། །སྲོག་བཅད་གཤིས་ཀྱིས་མི་དགེ་བ། །དགེ་བར་བསྒྱུར་དུ་མ་བཏུབ་པས། །གནས་སྐབས་དམྱལ་བ་ཡི་དྭགས་དང༌། །དུད་འགྲོའི་གནས་ལ་སོགས་པར་ནི། །སྡུག་བསྔལ་དཔག་མེད་མང་པོ་མྱོང༌། །བྱང་ཆུབ་སེམས་དཔའ་ཆེན་པོ་དེས། །སྤྱོད་པ་རླབས་ཆེན་སྤྱོད་པའི་ཚེ། །གེགས་དང་སེལ་དུ་གྱུར་པར་གསུངས། །བླ་མེད་བྱང་ཆུབ་སངས་རྒྱས་ཀྱང༌། །ཞབས་ལ་སེང་ལྡེང་ཚལ་པ་ཟུག །མི་དགེ་གཤིས་ཀྱིས་མི་དགེ་བ། །དགེ་བར་བསྒྱུར་དུ་མི་བཏུབ་ཅིང༌། །རྣམ་པར་སྨིན་པ་གདུག་པས་འཇིགས། །ས་ལའི་གྲོང་དུ་གཤེགས་པའི་ཚེ། །ལྷུང་བཟེད་ཇི་ལྟར་བཀྲུས་བཞིན་ལོག །བྲམ་ཟེའི་བུ་མོ་མཛེས་མ་ཡིས། །སྒྲོ་འདོགས་སྐུར་པ་འདེབས་པར་བྱས། །བྱ་རྒོད་ཕུང་པོར་སྒྱོགས་རྡོ་འཕངས། །ཞབས་ལ་སྐུ་མཚལ་ཕྱུང་བར་གསུངས། །ཡུལ་མིང་དགྲ་མཐའ་ཞེས་བྱ་བར། །ཟླ་བ་གསུམ་དུ་རྟ་ཆག་བཞེས། །དེ་འདྲའི་ལས་ཀྱི་རྣམ་སྨིན་དེ། །གནས་སྐབས་མཐར་ཐུག་ཐམས་ཅད་དང༌། །བླ་མེད་བྱང་ཆུབ་སངས་རྒྱས་ཀྱང༌། །འབྱུང་བ་དགག་ཏུ་མེད་པས་འཇིགས། །སྒྲིབ་གསུམ་བྲལ་བའི་སངས་རྒྱས་ལ། །མི་དགེའི་འབྲས་བུ་ག་ལ་འབྱུང༌། །སྡུག་བསྔལ་ཉམས་སུ་མྱོང་པ་ཡང༌། །དེ་བཞིན་གཤེགས་ལ་ག་ལ་མངའ། །ཚོར་བ་བདེ་སྡུག་བཏང་སྙོམས་གསུམ། །ལས་དང་ཉོན་མོངས་ཤེས་བྱ་ཡི། །སྒྲིབ་པའི་བུད་ཤིང་བསྲེགས་པ་ལ། །དེ་བཞིན་གཤེགས་ལ་སྡུག་བསྔལ་མེད། །དེ་འདྲའི་རྐྱེན་ནི་བྱུང་བའི་ཚེ། །རྣམ་བཞིའི་འཁོར་དང་སྟོན་པ་ལ། །དད་པའི་གང་ཟག་མང་པོ་རྣམས། །སྡུག་བསྔལ་མང་པོ་ཉམས་སུ་མྱོང༌། །སྟོན་པའི་སྐུ་སྲོག་གདུལ་བྱ་ཡིན། །ཆུ་བོ་གསེར་ལྡན་འགྲམ་དང་ནི། །ཅོད་པན་བཅིངས་པའི་མཆོད་རྟེན་དྲུང༌། །སྐུ་དེས་འདུལ་བའི་གདུལ་བྱ་ཡི། །ཐ་མ་མི་རྣམས་ནང་ན་ནི། །ཀུན་ཏུ་རྒྱུ་བ་རབ་བཟང་དང༌། །ལྷ་རྣམས་ཀྱི་ནི་གདུལ་བྱ་ཡང༌། །རབ་དགའ་རྣམ་གཉིས་བཏུལ་གྱུར་ནས། །བུད་ཤིང་ཟད་པའི་མེ་བཞིན་དུ། །ས་ལའི་ཚལ་དུ་མྱ་ངན་འདས། །དེ་དང་འདྲ་བ་རྣམ་བཞིའི་འཁོར། །སྡུག་བསྔལ་ཉམས་སུ་མྱོང་བ་དེ། །བྱང་ཆུབ་སྤྱད་པ་སྤྱོད་པའི་ཚེ། །མི་དགེ་ལས་ཀྱི་འབྲས་བུར་གཟུང༌། །སྟོན་པའི་གསུང་ལ་མཐའ་དྲུག་མེད། །ཇི་ལྟར་གསུངས་པ་དེ་ཉིད་ནི། །ངེས་པའི་དོན་ལས་གཞན་པ་མེད། །མི་དགེ་གཤིས་ཀྱིས་མི་དགེ་བའི། །དགེ་བར་འགྱུར་བར་ག་ལ་སྲིད། །ཤིན་ཏུ་ཕྲ་ཞིང་ཕྲ་བ་ནས། །མི་དགེའི་ལས་རྣམས་བསྒྲུབ་མི་བྱ། །འདུས་པ་ཆེན་པོ་ཏོག་ལས་ནི། །ས་སྟེང་ལྷ་སྦྱིན་གྱིས་ནི་ང་ལ་སྒྱོགས་རྡོ་འཕངས། །ངས་ནི་ཟླ་བ་གསུམ་དུ་རྟ་ཆག་གསོལ། །ཕྱར་ཀ་གཏོང་ཕྱིར་བུ་མོ་མཛེས་ལྡན་བཏང༌། །དེ་དག་ཀུན་གྱི་རྩ་བར་བདུད་ཁྱོད་ཡོད། །གསུངས་ནས་བདུད་ལ་ཁག་ཆེན་བཀལ་བ་དང༌། །དཀོན་མཆོག་བརྩེགས་པ་ཆོས་བཅུའི་མདོ་ལས་ནི། །ང་ལ་འབྲས་བུ་མྱོང་བ་ག་ལ་ཡོད། །དགོངས་ཏེ་གསུངས་པ་ཡིན་ཞེས་བཀའ་སྩལ་དང༌། །གསང་ཆེན་ཐབས་ལ་མཁས་པའི་མདོ་ལས་ནི། །དེ་བཞིན་གཤེགས་པས་ཐབས་ལ་མཁས་པར་བསྟན། །འདུལ་བ་ལུང་ནས་རྒྱུ་འབྲས་ཉིད་དུ་གསུངས། །འདི་ལ་འཇིག་རྟེན་མགོན་པོ་རིན་ཆེན་གྱིས། །དེ་དག་ཀུན་གྱི་རྒྱུ་ནི་མི་དགེའི་ལས། །ཐོག་ལས་བདུད་ཀྱིས་བྱས་པར་གསུངས་པ་དང༌། །གསང་ཆེན་ཐབས་ལ་མཁས་པར་ཐབས་སུ་གསུངས། །དཀོན་མཆོག་བརྩེགས་པ་ཆོས་བཅུའི་མདོ་ལས་ནི། །དགོངས་ཏེ་གསུངས་པ་ཡིན་པར་བསྟན་པ་དང༌། །འདུལ་བ་ལུང་ནས་རྒྱུ་དང་འབྲས་བུར་བསྟན། །དེས་ན་དེ་དག་རྒྱུ་འབྲས་ཡིན་པར་བཞེད། །འདོད་ཆགས་ཞེ་སྡང་གཏི་མུག་བཅས། །དེས་བསྐྱེད་ལས་ནི་མི་དགེ་བ། །སྡིག་ཏོ་ངན་སོང་བསྐྱེད་པ་དེ། །སངས་རྒྱས་འཇིག་རྟེན་མ་བྱོན་ཞིང༌། །འཇིག་རྟེན་མུན་པར་གནས་པའི་ཚེ། །ཅི་ཞིག་ལྟར་རམ་སྟེས་དབང་གིས། །དགེ་ལས་བདེ་བར་མི་ཤེས་ཀྱང༌། །སྤྱད་པས་འཁོར་བའི་བདེ་འབྲས་འབྱུང༌། །དགེ་དང་མི་དགེ་མི་ཤེས་ཀྱང༌། །སྤྱད་པས་འཁོར་བའི་སྡུག་བསྔལ་མྱོང༌། །མི་དགེ་གཤིས་ཀྱིས་མི་དགེ་བར། །མཁྱེན་ནས་དགག་པའི་བསླབ་པར་ནི། །ལྟུང་བ་སྡེ་ལྔར་རིམ་གྱིས་བཅས། །བཀག་པ་དེ་ལ་གནང་བ་མེད། །མི་དགེ་དགེ་བར་འགྱུར་མི་བཏུབ། །དེས་ན་བཀག་པ་ཡེ་བཀག་ལགས། །ནམ་མཁའ་དངོས་པོར་འགྱུར་བ་སྲིད། །རི་བོང་མགོ་ལ་རྭ་སྐྱེ་སྲིད། །བཀག་པ་གནང་བ་གཏན་མི་སྲིད། །ལར་འཁོར་དང་མྱ་ངན་འདས་པ་གཉིས། །མ་སྐྱེས་སྐྱེ་མེད་སྤྲོས་དང་བྲལ། །ངོ་བོ་ནམ་མཁའ་ལྟ་བུ་ལ། །རྒྱུ་དང་འབྲས་བུའི་རྟེན་འབྲེལ་དང༌། །དགག་དང་བསྒྲུབ་པའི་བསླབ་པ་རྣམས། །གཤིས་ཀྱི་རྗེས་སུ་འབྲང་བ་འབྱུང༌། །ཆོས་རྣམས་གདོད་ནས་མ་སྐྱེས་པ། །ནམ་མཁའ་ལྟ་བུའི་རྒྱུ་འབྲས་རྣམས། །གཤིས་ཀྱིས་རབ་ཏུ་འབྱེད་པར་བྱེད། །ནམ་མཁའ་ལྟ་བུའི་རྒྱུ་འབྲས་དང༌། །སྒྱུ་མ་ལྟ་བུའི་རྒྱུ་འབྲས་དང༌། །གཞི་མེད་རྟེན་ཅིང་འབྲེལ་འབྱུང་རྣམས། །བསླུ་བ་མེད་པར་འབྱུང་བ་འདི། །སྒྱར་བསྒྱུར་འགྱར་འགྱུར་མི་བཏུབ་ཅིང༌། །འབྲས་བུ་རྣམ་པར་སྨིན་པ་རྣམས། །གོང་དུ་སྨོས་པ་ཇི་བཞིན་དུ། །དུས་གསུམ་རྒྱལ་བ་ཐམས་ཅད་དང༌། །འཇིག་རྟེན་མགོན་པོ་རིན་ཆེན་དང༌། །གྲུབ་ཐོབ་ཆེན་པོ་མཆོག་བརྒྱད་ཀྱིས། །དགེ་བ་མི་དགེར་བསྒྱུར་བ་དང༌། །མི་དགེ་དགེ་བར་བསྒྱུར་བ་གཉིས། །ཕན་ཚུན་འགྱུར་བ་ག་ལ་སྤྱོད། །ད་ནས་རྣམ་མཁྱེན་མ་ཐོབ་བར། །འདོད་ཆགས་ཞེ་སྡང་གཏི་མུག་གསུམ། །ལས་དང་བཅས་པ་སྤང་བར་བྱ། །སྟོན་པའི་གསུང་རབ་མ་ལུས་པ། །སྤང་བྱ་གཉེན་པོ་འདི་ཉིད་ལས། །གཞན་པ་སྤུ་ཡི་རྩེ་ཙམ་མེད། །ལར་དགེ་དང་སྡིག་པའི་མཚན་ཉིད་ཀྱང༌། །རྣམ་མཁྱེན་ཡེ་ཤེས་མ་ཐོབ་པར། །ཤེས་པར་ཤིན་ཏུ་སླ་མ་ཡིན། །ཤེས་ནས་ཤེས་རབ་མིག་གིས་ནི། །སྡིག་པ་སྤང་ཞིང་དགེ་བ་སྒྲུབ། །དེ་ལྟར་སྤྱོད་ན་དམ་པ་ཡིན། །གཉའ་དང་གཡོན་དང་དཔང་པོ་གསུམ། །ས་བདག་རྒྱལ་པོ་བཙན་པོ་དང༌། །གཙོ་རྒན་རྣམས་ཀྱི་བྱ་བ་ཡིན། །ཤཱཀྱའི་རྒྱལ་པོའི་རྗེས་འབྲང་བའི། །དགེ་སྦྱོང་རྣམས་ཀྱི་བྱ་བ་མིན། །བཙན་པོ་རྒོད་པོ་དབང་ཆེན་གསུམ། །དགེ་སྦྱོང་རྣམས་ཀྱི་སྤང་བྱ་ཡིན། །ཁ་སྨྲས་ཁ་མཆུ་འཁྲུག་པ་རྣམས། །བྱས་ན་ཤཱཀྱའི་རྒྱལ་པོ་ཡི། །བསྟན་པ་རིན་ཆེན་ཕུང་འདྲེ་ཡིན། །དགེ་སྡིག་གཉིས་པོ་མ་ཕྱེད་ན། །དམ་ཆོས་སྨྲ་ལ་དབང་བ་མིན། །ཏིང་འཛིན་རྒྱལ་པོའི་མདོ་ལས་ཀྱང༌། །གང་ལ་གནས་པ་དེ་ནི་འཆད་པར་གྱིས། །ལེགས་པར་གསུངས་པའི་དོན་འདི་དགོངས་པར་མཛོད། །གཤིས་ལས་འགྱུར་མེད་དམ་ཆོས་སྟོན་པར་མཛོད། །བྱང་ཆུབ་སེམས་གཉིས་དབྱེར་མེད་ནམ་མཁའ་ལྟར། །རྒྱུ་འབྲས་རྟེན་ཅིང་འབྲེལ་པ་གློག་དང་སྤྲིན། །བསླུ་མེད་འབྱུང་བ་ངོ་མཚར་རྨད་དུ་བྱུང༌། །ལྟ་དང་སྒོམ་པ་སྤྱོད་པ་རྣམ་གསུམ་པོ། །རྣམ་པར་དག་ན་འཁོར་བ་སྤངས་པ་ལགས། །ལྟ་བ་དག་པ་ལྟ་བ་མེད་པ་ཡིན། །སྤྱོད་པ་དག་པ་སྤྱོད་པ་མེད་པ་ཡིན། །སྒོམ་པ་དག་པ་སྒོམ་པ་མེད་པ་ཡིན། །དཔལ་ལྡན་ཕག་མོ་གྲུ་པའི་ཞལ་ནས་ཀྱང༌། །ལྟ་སྒོམ་སྤྱོད་གསུམ་གཅིག་ན་སྐུ་གསུམ་རྒྱུན་ཆད་མེད། །གསུངས་པར་ངེས་པས་སྤྲོས་དང་བྲལ་བར་གཅིག

།འཁོར་དང་མྱ་ངན་འདས་པའི་ཆོས་རྣམས་ཀུན། །སེམས་ཉིད་གདོད་ནས་བྲལ་ཞིང་མ་སྐྱེས་པ། །སྤྲོས་པ་མེད་པའི་ངོ་བོ་ཆོས་ཀྱི་སྐུ། །ཉི་མ་དང་ནི་འོད་ཟེར་ཇི་བཞིན་དུ། །རྩོལ་བ་མེད་པར་ལྷུན་གྱིས་གྲུབ་པ་འབྱུང༌། །འཁོར་བ་སྡུག་བསྔལ་གྱི་རྒྱ་མཚོ་འདི། །ནམ་ཞིག་སྟོངས་པར་མ་གྱུར་ཚེ། །རྩོལ་བ་མེད་པར་འབྱུང་བ་སྟེ། །ནམ་མཁའ་ལྟ་བུའི་རྒྱུ་འབྲས་དང༌། །སྒྱུ་མ་ལྟ་བུའི་རྒྱུ་འབྲས་དང༌། །གཞི་མེད་རྟེན་ཅིང་འབྲེལ་འབྱུང་གསུམ། །ཚུལ་ཅིག་རྩོལ་བ་མེད་པ་དང༌། །ལྷུན་གྱིས་གྲུབ་ཅིང་འདུས་མ་བྱས། །སྤྲོས་བྲལ་ནམ་མཁའ་ལྟ་བུ་འདི། །རྒྱུ་དང་འབྲས་བུའི་ཚུལ་དུ་ནི། །འཁོར་བ་སྟོངས་པར་མ་གྱུར་བར། །སྐུ་གསུང་ཐུགས་ཉིད་མི་ཟད་པར། །རྒྱན་གྱི་འཁོར་ལོའི་མཛོད་དུ་ནི། །ལྷུན་གྱིས་གྲུབ་པར་འབྱུང་བ་འདིས། །འགྲོ་བ་ནམ་མཁའ་མཉམ་པ་རྣམས། །བདེ་ཐོབ་སྡུག་བསྔལ་བྲལ་བ་དང༌། །རྫོགས་པའི་བྱང་ཆུབ་ཐོབ་པར་འགྱུར། །དམ་ཆོས་རིན་ཆེན་འདི་ཉིད་ཀྱིས། །དཔལ་ལྡན་ཕག་མོ་གྲུ་པ་དང༌། །འཇིག་རྟེན་མགོན་པོ་རིན་ཆེན་གྱི། །གདུལ་བྱ་མང་པོ་སྨིན་པར་མཛོད། །ཤཱཀྱའི་དགེ་སློང་སྤྱན་སྔ་བས། །འཇིག་རྟེན་མགོན་པོ་ཡབ་སྲས་ཀྱི། །རིགས་ལས་སྐྱེས་པའི་རྣལ་འབྱོར་པ། །སྟོང་ཉིད་ནམ་མཁའི་རྣལ་འབྱོར་བ། །འཁྲུལ་མེད་ཡེ་ཤེས་མིག་གིས་ནི། །འཁོར་དང་མྱ་ངན་འདས་པ་ཀུན། །སེམས་ཉིད་གདོད་ནས་མ་སྐྱེས་པ། །གཅིག་ཏུ་མཐོང་བའི་སྐྱེས་བུ་མཆོག །སྲས་དང་དབོན་དུ་གྱུར་པ་ཡི། །གདན་སར་བཞུགས་པའི་སྐྱེས་ཆེན་གྱིས། །རྟག་ཏུ་ཉམས་སུ་བླང་ཕྱིར་ཞུས། །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེག་གྱུར་ཅིག །དགེ་བ་དང་མི་དགེ་བ་རབ་ཏུ་འབྱེད་པར་བྱེད་པ་གསལ་བྱེད་སྒྲོན་མེ་ཞེས་བྱ་བ་བ་རྫོགས་སོ།། །། ༩༣༽ ༄། །གདམས་ངག་རིན་པོ་ཆེ་ཇི་ལྟར་ཉམས་སུ་ལེན་པའི་ཐབས་རིན་པོ་ཆེའི་ཕྲེང་བ།།

ཨོཾ་སྭསྟི། དུས་གསུམ་ཤེས་བྱའི་དཀྱིལ་འཁོར་མ་ལུས་པ། །ཐམས་ཅད་གཟིགས་པ་ཀུན་མཁྱེན་ཆོས་ཀྱི་རྗེ། །ཡང་དག་ལམ་སྟོན་འགྲོ་བའི་དཔལ་གྱུར་པ། །སྐྱབས་གཅིག་ཐུབ་དབང་རིན་ཆེན་ཕྱག་འཚལ་ལོ། །སྤྱིར་འདུས་བྱས་ཐམས་ཅད་མི་རྟག་ཅིང༌། །ནམ་མཁའ་མཉམ་པའི་སེམས་ཅན་རྣམས། །འཆི་བའི་འཇིགས་པ་ཆེན་པོ་ཡིས། །གཏིང་ནས་ངེས་པར་གཏུགས་གྱུར་ཅིང༌། །དུས་དང་གནས་དང་རྐྱེན་ལ་སོགས། །ངེས་པ་མེད་པར་འཆི་འགྱུར་ཏེ། །བླ་མ་གོང་མའི་ཞལ་ནས་ཀྱང༌། །ད་ནང་ཉི་མ་ཚུར་ཤར་བ། །འགྲེད་ཅིག་འཛུར་གཉིས་ཡེངས་ལ་ཐལ། །སྐྱེ་དགུ་རྣམས་ཀྱི་ཚེ་འགྲོ་བའང༌། །ཉི་མ་དེ་དང་འདྲ་བར་བལྟ། །གསུངས་པ་ཉིད་ཀྱིས་ཤེས་པར་བྱ། །ཉོན་མོངས་གསུམ་གྱི་གཞིར་གྱུར་པའི། །མི་དགེའི་ཚོགས་རྣམས་སྤྱད་པ་ཡི། །སེམས་དང་ལས་དང་རྣམ་སྨིན་གྱིས། །འབྲས་བུ་ཁམས་གསུམ་འཁོར་བ་ཡི། །སྡུག་བསྔལ་ཆེན་པོ་ཉམས་སུ་མྱོང༌། །སློབ་དཔོན་འཕགས་པའི་ཞལ་ནས་ཀྱང༌། །འདོད་ཆགས་ཞེ་སྡང་གཏི་མུག་བཅས། །དེས་བསྐྱེད་ལས་ནི་མི་དགེ་ཞེས། །རྒྱ་ཆེར་རྣམ་པར་གསུངས་པས་ན། །དེ་ལས་སྐྱོབ་པའི་དམ་ཆོས་ནི། །འགྲོ་བ་ཀུན་གྱི་གཉེན་གཅིག་པོ། །ཐམས་ཅད་མཁྱེན་པ་བླ་མ་ཡིས། །ཚོགས་དང་དཔག་རྣམས་ཐམས་ཅད་དུ། །ཉོན་མོངས་གསུམ་གྱི་སེམས་དང་ལས། །མ་སྐྱེས་མི་བསྐྱེད་སྐྱེས་སྤོང་བའི། །བརྟུལ་ཞུགས་རྟག་ཏུ་འཛིན་པ་དང༌། །སྡིག་པ་ཅི་ཡང་མི་བྱ་ཞིང༌། །དགེ་བ་ཕུན་སུམ་ཚོགས་སྤྱད་ཞེས། །དུས་དང་རྣམ་པ་ཐམས་ཅད་གསུང༌། །མ་ཆགས་ཞེ་སྡང་གཏི་མུག་མེད། །དེས་བསྐྱེད་ལས་ནི་དགེ་བ་འོ། །ཞེས་པ་འཕགས་པ་ཉིད་ཀྱིས་གསུངས། །བྱམས་དང་སྙིང་རྗེ་བྱང་ཆུབ་སེམས། །དུས་རྣམས་རྟག་ཏུ་བསྒོམ་པ་དང༌། །བྱམས་པའི་བསྙེན་བསྒྲུབ་ཚར་བ་ཡིས། །ཞེ་སྡང་ལ་སོགས་མི་མཐུན་ཕྱོགས། །བྱུང་དུས་གནད་དུ་བསྣུན་པར་བྱ། །སྙིང་རྗེའི་ཡུལ་ནི་དམན་པ་རྣམས། །དུས་རྣམས་རྟག་ཏུ་སྐྱང་བར་བྱོས། །ཀུན་རྫོབ་བྱང་སེམས་རིན་པོ་ཆེས། །ཁྱད་པར་བྱས་ནས་བསོད་ནམས་ཚོགས། །དུས་རྣམས་རྟག་ཏུ་གསོག་པ་དང༌། །དེ་ཉིད་གདོད་ནས་མ་སྐྱེས་པ། །ཡེ་ཤེས་ཚོགས་སུ་ཤེས་པར་བྱ། །སྟོན་པས་བཅས་པའི་ཚུལ་ཁྲིམས་ནི། །མངོན་དུ་གྱུར་པ་རྣམས་བཅུ་ལས། །ལེགས་པ་བསྙེན་པར་རྫོགས་པ་ལས། །བླ་མེད་བྱང་ཆུབ་ཐོབ་སེམས་ཀྱིས། །གཡོ་སྒྱུ་མེད་པར་མིག་འབྲས་ལྟར། །ཚུལ་ཁྲིམས་རིན་ཆེན་སྲུང་བ་གཅེས། །དེ་ཡང་ཐེག་ཆེན་གསང་སྔགས་ཀྱང༌། །རྣམ་དག་ཚུལ་ཁྲིམས་མ་བསྲུང་ན། །དེ་ལྟར་སྟོན་པ་ཉིད་ཀྱིས་ནི། །ཚུལ་ཁྲིམས་འཆལ་ལ་སྔགས་འགྲུབ་པར། །རྒྱལ་བ་རྣམས་ཀྱིས་མ་གསུངས་ཏེ། །མྱ་ངན་འདས་གྲོང་འགྲོ་བ་ནི། །ཡུལ་དང་ཕྱོགས་ཀྱང་མ་ཡིན་གསུངས། །དེ་ལ་ཆོས་རྗེ་ཡབ་སྲས་ཀྱིས། །དམ་ཆོས་བྱང་ཆུབ་སེམས་གཉིས་ཏེ། །ཀུན་རྫོབ་སྨོན་འཇུག་རྣམ་གཉིས་ནི། །བསྐྱེད་དང་སྒོམ་དང་སྤྱོད་པའོ། །བསྐྱེད་པ་ཆོ་ག་ལ་བརྟེན་དང༌། །སྤྱོད་པ་བྱང་ཆུབ་སེམས་ཀྱིས་ནི། །ཟིན་པའི་དགེ་བ་བྱེད་པ་འོ། །སྒོམ་པ་དུས་རྣམས་ཐམས་ཅད་དུ། །ནམ་མཁའ་མཉམ་པའི་སེམས་ཅན་རྣམས། །བདེ་ལྡན་སྡུག་བསྔལ་བྲལ་བ་དང༌། །བྱང་ཆུབ་དམ་པ་ཐོབ་པར་བྱ། །སྙམ་པའི་བསམ་པ་སྒོམ་པ་ལགས། །དོན་དམ་རིན་ཆེན་བྱང་ཆུབ་སེམས། །འཁོར་དང་མྱ་ངན་འདས་པ་ཡི། །ཆོས་རྣམས་མ་ལུས་ཐམས་ཅད་ཀུན། །སེམས་ཉིད་གདོད་ནས་མ་སྐྱེས་པ། །མཐའ་བརྒྱད་རྟེན་ཅིང་འབྲེལ་འབྱུང་ལགས། །ད་ནས་འཁོར་བ་མ་སྟོངས་བར། །བྱང་ཆུབ་སེམས་གཉིས་དབྱེར་མེད་པའི། །ཏིང་ངེ་འཛིན་ལ་མཉམ་པར་གཞག

།རྗེས་ཀྱི་ཤེས་པ་དང་པོའི་ཆོས། །བཅུ་གསུམ་དག་གིས་ཉམས་སུ་བླང༌། །གེགས་སེལ་བོགས་འདོན་གང་བྱེད་ཀྱང༌། །འཇིག་རྟེན་མགོན་པོ་རིན་ཆེན་ལ། །མོས་གུས་ཀྱི་གདུང་བ་དྲག་པོ་ཡིས། །དུས་རྣམ་ཀུན་ཏུ་གདུང་གྱུར་ཅིང༌། །སྐྱོན་དག་ཡོན་ཏན་རབ་རྫོགས་པའི། །གསོལ་བ་ཡང་ཡང་གདབ་པར་བྱ། །སྙན་གྲགས་འདོད་ན་གཏུམ་མོ་བསྒོམ། །ཚེ་དང་བསོད་ནམས་འཕེལ་འདོད་ན། །སུམ་ཁྲིད་དམིགས་པ་དང་པོ་བསྒོམ། །ཕྱི་རོལ་གདོན་སོགས་བྱུང་གྱུར་ན། །བསྐྱེད་རིམ་བསྒོམ་པ་མན་ངག་ཡིན། །ལར་དམ་ཆོས་སྙིང་ནས་བྱེད་འདོད་ན། །ཕྱི་རོལ་རྐྱེན་རྣམས་བྱུང་པའི་ཚེ། །བཟོད་པ་བཞི་ལ་གནས་པ་གཅེས། །ལར་འཆི་བའི་འཇིགས་པ་བྱུང་དུས་སུ། །བྱང་ཆུབ་སེམས་གཉིས་དབྱེར་མེད་ཀྱི། །རྟོགས་པ་བརྟན་པོའི་མན་ངག་གཅེས། །བསྟན་ཆོས་རིན་ཆེན་ཕྲེང་བ་འདི། །དམ་པ་ཁྱོད་ཀྱི་དོན་དུ་བྱས། །དེ་ལས་བྱུང་བའི་དགེ་བ་དྲི་མ་མེད། །བསིལ་ཟེར་བྱེད་པའི་འོད་ལྟར་རབ་གསལ་བས། །འགྲོ་བའི་མ་རིག་མུན་པ་ཕྱིར་བསལ་ནས། །ཡེ་ཤེས་སྣང་བས་རབ་ཏུ་རྒྱས་པར་ཤོག །བསྟན་བཅོས་རིན་ཆེན་ཕྲེང་བ་ཞེས་བྱ་བ་རྫོགས་སོ།། །། ༩༤༽ ༄། །མཁན་པོ་བྲག་ཐོག་པ་ལ་གདམས་པ་སྣང་བ་རང་སེམས་མ།། ཨོཾ་སྭསྟི། དུས་གསུམ་འཁོར་འདས་རྟག་ཆད་མ་ལུས་པ། །དཀར་དམར་སྣ་ཚོགས་ཉོན་མོངས་རྣམ་རྟོག་རྣམས། །དབྱེར་མེད་འོད་གསལ་ཆེན་པོར་བྱང་ཆུབ་པ། །ཡོན་ཏན་རྒྱ་མཚོ་བླ་མའི་ཞབས་ལ་འདུད། །སྤྱིར་བརྒྱུད་པ་རིན་པོ་ཆེ་འདིའི་ཐུན་མོང་མ་ཡིན་པའི་གྲུབ་མཐའ་ཤིང་རྟ་ཆེན་པོའི་སྲོལ་དང་འདྲ་བའི་སྣང་བ་རང་སེམས་བྱ་བ་འདི་ལགས་ཏེ། འདི་གང་གིས་གོ་ཞིང་མངོན་སུམ་དུ་བྱས་པ་དང༌། ཕྱིན་ཅི་མ་ལོག་པར་རྟོགས་པའི་གོ་བ་དེ་ཡང༌། སྣང་བ་ཕྱི་རོལ་ཏུ་གཏན་མ་མཆིས་པ་ལགས་ལ། དཀར་དམར་སྣ་ཚོགས་སུ་སྣང་བ་རང་གི་སེམས་སྣང་བ་ཡིན། སྣང་བ་བྱ་བ་ཕྱི་རོལ་ཏུ་ཡོད་པར་གྱུར་ན་སྣང་བ་རང་སེམས་སུ་མི་བཏུབ་སྟེ།

སྣང་བ་མེད་པས་རང་གི་སེམས་ལགས། དེ་བླ་མ་དམ་པའི་བྱིན་རླབས་ཀྱིས་རྟོགས་པ་དེ་ཉིད་སྣང་བ་མེད་པའི་ཤེས་རབ་བྱ་བར་བཞེད་པ་ལགས། དེ་ཡང་དཔལ་ཕག་མོ་གྲུ་པའི་ཞལ་ནས་ཀྱང༌། སྣང་བ་མེད་པའི་ཤེས་རབ་བྱ་བ་དེ་མདོར་ན་འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཇི་སྙེད་ཅིག་ཡོད་པ་དང༌། སྣང་བ་དཀར་དམར་སྣ་ཚོགས་སུ་འདུག་པ་མ་ལུས་པ་དང༌། ཉོན་མོངས་པ་དང་རྣམ་པར་རྟོག་པ་རྩུབ་རེག་དང་བཅས་པ་ཐམས་ཅད་རྒྱུད་ལ་སྐྱེ་བཞིན་པ་ཐམས་ཅད། སེམས་ཉིད་གདོད་མ་ནས་མ་སྐྱེས་པ་སྤྲོས་པའི་མཐའ་ཐམས་ཅད་དང་བྲལ་བ་མངོན་སུམ་དུ་རྟོགས་པ་དེ་ལ་སྣང་བ་མེད་པའི་ཤེས་རབ་བྱ་བར་བཞེད། མངོན་པར་རྟོགས་པ་འདི་ཉིད་ཀྱི་མིག་གིས་རྒྱུ་འབྲས་ཀྱི་རྟེན་ཅིང་འབྲེལ་བར་འབྱུང་བ་མ་ལུས་པ་ཐམས་ཅད་མཐོང་བ་ཡིན་ཏེ། འདི་ལྟར་ཤེས་བྱའི་དཀྱིལ་འཁོར་ཆེན་པོ་འདི་མདུན་དུ་བཅུག་ནས། ཕྲ་བ་ཤིང་བུའམ་རྡེའུ་རེ་བསྒྱུར་བས་འཁོར་བ་དང་མྱ་ངན་ལས་འདས་པའི་བདེ་སྐྱིད་ཇི་སྙེད་ཅིག་ཡོད་པ་སྒྲུབ་པར་བྱེད་པ་དང༌། ཉེས་པའི་སྐྱོན་ཐམས་ཅད་སྤོང་བར་བྱེད་པ་ལ་མཁས་པའི་རྣལ་འབྱོར་གྱི་དབང་ཕྱུག་ཆེན་པོར་འགྱུར་བ་ལགས་པས། དེ་ལྟར་ཐུགས་ལ་གཞག་འཚལ། དགེ་བ་བྱང་ཆུབ་མཆོག་ཏུ་བསྔོ། །མཁན་པོ་བྲག་ཐོག་པས་ཞུས་པ། ས་མ་ཐཱ།། །། ༩༥༽ ༄། །ཡོན་ཏན་དཔལ་གྱིས་ཞུས་པ་ཚིགས་སུ་བཅད་པ་ལྔ་བཅུ་རྩ་གཉིས་པ།། ཨོཾ་སྭསྟི། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཞབས་ཀྱི་པད་མོ་ལ་གུས་པས་ཕྱག་འཚལ་ལོ། །རང་འདོད་འདུན་པ་ཆོས་ལ་ངེས། །གཞན་དག་སྒྱུར་བར་འདོད་གྱུར་ཀྱང༌། །ཐོག་མེད་དུས་ནས་བསགས་པ་ཆུང༌། །ཆོས་ལྟར་བྱེད་པའི་འདུན་པ་བྲལ། །དམ་པ་ཉི་མའི་དཀྱིལ་འཁོར་གྱི། །གསུང་རབ་བདུད་རྩིའི་འོད་ཟེར་སྤངས། །ཆགས་སྡང་གཞིར་གྱུར་སྡིག་གྲོགས་ལ། །བདུད་རྩི་སྨན་གྱི་འདུ་ཤེས་སྐྱེ། །དམ་པ་རྣམས་དང་བྲལ་བ་བསྒྲུབ། །དམན་པའི་ནང་ན་དམན་པ་སྟེ། །བླུན་པས་རང་ཉིད་རང་གིས་འཇོམས། །བླ་མ་རྣམས་དང་སྟོན་པ་དང༌། །དམ་པ་རྣམས་ལ་དགའ་བ་བྲལ། །ཆགས་སྡང་རྨོངས་གསུམ་བསྐྱེད་པའི་གཞི། །འཇིག་རྟེན་ཀུན་གྱིས་སྨོད་པར་གྲགས། །བསླབ་གསུམ་རིན་ཆེན་རྒྱན་དང་བྲལ། །ཆགས་སོགས་དུག་གསུམ་རྒྱན་གྱིས་མཛེས། །མིང་ཐོས་ཙམ་གྱིས་གནོད་པ་སྒྲུབ། །ཕྲད་པས་འཁོར་བའི་རྩ་བ་འཛིན། །འགྲོགས་པས་ཐར་པའི་ལོ་ཐོག་འཇོམས། །སེམས་ཅན་བློས་སྤོང་མ་ལགས་ཀྱང༌། །གཅན་གཟན་རྒྱལ་པོ་ལྟ་བུ་ཡི། །སྐྱེས་བུ་རྣམས་ལ་གྲོས་འདེབས་སྤོང༌། །ཕན་ཚིག་རིན་ཆེན་ཁྱད་དུ་གསོད། །དམན་ངན་ཐལ་སྦྱར་གུས་པས་ལེན། །ཕན་གནོད་འབྱུང་བའི་ཤེས་རབ་ནི། །གཏི་མུག་ནམ་མཁའི་དབྱིངས་སུ་ཡལ། །ཆོས་འདོད་འདུན་པ་མཁའ་ལྟར་དག

།དམ་པ་རྣམས་དང་འགྲོགས་པ་ལ། །འཇིག་རྟེན་སྨོད་པའི་གནས་སུ་དགོས། །བདག་འཛིན་རྡོ་རྗེའི་རི་ལྟར་མཁྲེགས། །དེ་འདྲའི་སྐྱེས་བུ་རྣམས་ལ་ནི། །ཚད་མེད་བཞི་ཡི་ཐ་མ་བསྟེན། །སྐྱོབ་མཛད་ཐུབ་དབང་རིན་ཆེན་གྱི། །ཞིང་འདི་སྙིགས་མའི་དུས་ལ་བབ། །རང་རྒྱུད་རིན་ཆེན་སྦྱོང་བ་གཅེས། །རང་ཆོས་དང་ལྡན་ན་འགྲོ་བ་ལ། །རྩོལ་སྒྲུབ་མེད་པར་ཕན་བདེ་འབྱུང༌། །བྱམས་དང་སྙིང་རྗེ་བྱང་ཆུབ་སེམས། །ཐར་པའི་ལོ་ཏོག་བསྐྱེད་པ་ཡི། །ཐ་བ་སྐྱོན་དང་བྲལ་བ་ལས། །བྱང་ཆུབ་རིན་ཆེན་ས་བོན་ནི། །བླ་མ་མཆོག་ལ་གུས་པ་ལགས། །དེ་ཉིད་སྐྲུན་པར་བྱེད་པའི་རྐྱེན། །སྟོན་པས་བཅས་པའི་ཚུལ་ཁྲིམས་ལགས། །འབྲས་བུ་བྱང་ཆུབ་ཆེན་པོ་ནི། །རང་སེམས་ཡེ་ཤེས་རྡོ་རྗེ་ལགས། །དེ་འཇོམས་པར་བྱེད་པའི་སེར་བ་ནི། །ཡུལ་ལྔ་འཛིན་བྱེད་དབང་ལྔ་ལགས། །ལར་གཞན་ལ་ཁ་ཏ་བྱེད་པའང༌། །རང་རྒྱུད་ཉོན་མོངས་མ་གོས་ཤིང༌། །བདག་འདོད་འདྲེས་དང་མ་བྲལ་ཚེ། །རེ་ཞིག་ལྷོད་ཀྱིས་སློད་ལ་གཞག །རང་རྒྱུད་ཉོན་མོངས་བྲལ་བ་བསྒྲུབ། །རང་རྒྱུད་ཉོན་མོངས་བྲལ་གྱུར་ན། །གཞན་གྱིས་མཐོང་བས་སྡིག་སྒྲིབ་འདག །ལྷ་དང་བཅས་པའི་འཇིག་རྟེན་འདིར། །དམན་དང་བྱིས་པ་དུ་མ་ཡོད། །དམ་པ་རྣམས་ནི་ཤིན་ཏུ་དཀོན། །དེས་འདིར་རང་ཉིད་དམ་པ་བསྒྲུབ། །ཐོས་བསམ་སྒྲུབ་དང་ལྡན་གྱུར་ཀྱང༌། །ཆོས་བཞིན་བྱེད་དང་བྲལ་གྱུར་ན། །བདག་རྐྱེན་དུག་གསུམ་བསྐྱེད་པའི་གཞི། །ཆོས་བཞིན་བྱེད་པའི་གོ་བ་ཡང༌། །སྡིག་པ་ཕྲ་ཞིང་ཕྲ་བ་ལ། །གཤེད་མའི་འདུ་ཤེས་རབ་བསྐྱེད་ཅིང༌། །གདུག་པའི་དུག་ཆེན་ལྟ་བུར་སྤང༌། །འཇིག་རྟེན་ཀུན་གྱིས་སྨོད་པའི་གཞི། །ཁ་ན་མ་ཐོ་ཕྲ་རྣམས་ལ། །རང་དཔང་པོར་བྱས་ལ་སྤང་བར་བྱ། །ངེད་ཀྱི་སྟོན་པ་ཐུགས་རྗེ་ཅན། །སྟོབས་དང་མི་འཇིགས་ཡོན་ཏན་ཀུན། །མཚན་དང་དཔེ་བྱད་བཟང་པོ་རྣམས། །ནོར་བུ་རིན་ཆེན་འོད་མདོག་དང༌། །དབྱིབས་བཞིན་དབྱེར་མེད་ཆོས་ཀྱི་སྐུ། །སྤངས་ཐོབ་འབྲས་བུ་མཐར་ཕྱིན་ཅིང༌། །སྟོན་པ་བཅོམ་ལྡན་ཉིད་དུ་ནི། །ས་སྟེང་ལྷ་ཡུལ་རྩོད་མེད་གྲགས། །དེ་བཞིན་གཤེགས་པ་བཅོམ་ལྡན་འདས། །དཔལ་ལྡན་རིན་ཆེན་འབྲི་གུང་པས། །ཆོས་ཀྱི་མཆོག་ཏུ་ཚུལ་ཁྲིམས་བསྔགས། །རྣམ་དག་ཚུལ་ཁྲིམས་རིན་ཆེན་ལ། །བདག་གི་བླ་མ་དམ་པ་དགྱེས། །དེ་ཡང་འཛམ་གླིང་ས་སྟེང་གི། །ཁྲིམས་ལྡན་བསླབ་ལ་གུས་གྱུར་ཅིང༌། །སྟོན་པ་ཤཱཀྱ་སེང་གེ་ཡི། །རྗེས་སུ་ཞུགས་གྱུར་བརྟུལ་ཞུགས་ཅན། །ཁྲིམས་ལྡན་ཇི་སྙེད་ཡོད་པ་དང༌། །ས་སྟེང་མུ་སྟེགས་གཅེར་བུ་པ། །རྣམ་འགྱུར་སྤོང་དང་དྲིལ་ཅན་སོགས། །ཕྱི་ནང་གཉིས་ཀྱི་བརྟུལ་ཞུགས་ཅན། །ཐམས་ཅད་ཕྱོགས་གཅིག་བཞག་གྱུར་པས། །ཚེ་གཅིག་དཀའ་ཐུབ་སྤྱད་པས་ནི། །དཔལ་ལྡན་རིན་ཆེན་འབྲི་གུང་པ། །བདག་གི་བླ་མ་མཆོག་དེ་ཡི། །སྔ་དྲོ་གཅིག་གི་ཚུལ་ཁྲིམས་ཀྱི། །སོར་ཡང་སྐྱོལ་བ་མ་མཐོང་སྟེ། །ཡོན་ཏན་གཞན་ལྟ་སྨོས་ཅི་དགོས། །དེས་འདིར་སྟོན་པས་བཅས་པ་ཡི། །ཚུལ་ཁྲིམས་རིན་ཆེན་སྲོག་བཞིན་བསྲུང༌། །བསླབ་པ་མཆོག་ལ་གུས་པ་བསྐྱེད། །བསླབ་གསུམ་རིན་ཆེན་ཕྲེང་བ་ནི། །ཐོད་བཞིན་རྟག་ཏུ་སྤྱི་བོར་བཀུར། །དོན་ལྡན་ནོར་བུ་འཕགས་ཆོས་ཀྱིས། །རྟག་ཏུ་གནས་པ་ཉིད་དུ་བསྒྲུབ། །རྒྱལ་བ་རྣམས་ཀྱི་གཞུང་ལམ་མཆོག

།སྦྱིན་སོགས་ཕ་རོལ་ཕྱིན་དྲུག་གིས། །རྟག་ཏུ་འཚོ་བ་ཉིད་དུ་མཛོད། །ཀུན་ཀྱང་བླ་མའི་རྗེས་སུ་འབྲང༌། །རྣམ་ཐར་མཆོག་ལ་གནས་པར་བྱ། །ཇི་ལྟར་འཁོར་ལོས་སྒྱུར་རྒྱལ་གྱི། །མཚན་དང་ལྡན་པའི་སྲས་མཆོག་ནི། །ཡབ་དང་མཐུན་པར་སྤྱོད་པས་ན། །དེ་ཉིད་སྲས་སུ་ཀུན་ཤེས་ནས། །རྒྱལ་སྲིད་མཆོག་ལ་དབང་བསྐུར་ལྟར། །འདིར་ཡང་བླ་མ་དམ་པ་ཡི། །སྐུ་གསུང་ཐུགས་ཀྱི་རྣམ་ཐར་ལ། །སློབ་པའི་སྤྱོད་པ་ཡོད་གྱུར་ན། །མགོན་པོའི་གདུལ་བྱ་སེམས་ཅན་ཁམས། །སྨིན་པར་བྱེད་པའི་བདག་པོར་འགྱུར། །ལར་ཉེས་པའི་གཞིར་གྱུར་རང་ཡུལ་སྤང༌། །ལེགས་པའི་འབྱུང་གནས་དབེན་པར་བསྡད། །སྟོན་པས་ཏིང་འཛིན་རྒྱལ་པོ་ནས། །བསམ་གཏན་རྣམས་དང་མངོན་ཤེས་རྣམས། །དགོན་པ་རྣམས་སུ་ཐོབ་པར་གསུངས། །སྔོན་གྱི་དྲང་སྲོང་ཆེན་པོ་རྣམས། །རི་སུལ་སྨན་ལྗོངས་ནགས་ལ་དགྱེས། །གྲོང་ནི་ཉེས་པ་དུ་མའི་གཞི། །འདོད་དང་སྲེད་པའི་འཆིང་བ་མང༌། །དེ་ལྟར་ཉེས་པ་ཀུན་གྱི་གཞི། །སྤངས་ནས་དབེན་པར་གནས་པ་དང༌། །དམ་པ་རྣམས་ལ་བསྟེན་པ་གཅེས། །ཉིན་མཚན་རྟག་ཏུ་ཉམས་ལེན་ནི། །ལྔ་ལྡན་དམ་ཆོས་རིན་པོ་ཆེ། །ཉེས་སྐྱོན་མི་མཐུན་ཕྱོགས་བྱུང་ན། །བླ་མ་དམ་པའི་མོས་གུས་བྱ། །ཉེས་ཀུན་དེ་ཉིད་གཅིག་པུས་འཇོམས། །བླ་མའི་མོས་གུས་མ་གཏོགས་པ། །འཇིག་རྟེན་ཕན་བདེ་ཕྲན་ཚེགས་ཀྱང༌། །འབྱུང་བར་ཤིན་ཏུ་དཀའ་གྱུར་ན། །མཐར་ཐུག་སངས་རྒྱས་སྨོས་ཅི་དགོས། །རང་གི་བླ་མ་དམ་པ་ལ། །གུས་དང་དད་པ་མེད་གྱུར་ན། །ཡོན་ཏན་ཀུན་གྱི་རྩ་བ་ཆད། །ཕན་བདེ་རིན་ཆེན་གཏེར་ཁ་སུབས། །གནས་སྐབས་ལྷ་མིའི་བདེ་སྐྱིད་སྤངས། །མཐར་ཐུག་རྫོགས་པའི་བྱང་ཆུབ་ནི། །ཇི་ལྟར་དེས་འདིར་ག་ལ་ཐོབ། །འཇིག་རྟེན་ངོ་ཚ་ཤེས་ཀུན་ཀྱང༌། །རང་གི་ཕ་མ་རྒན་རབས་བཀུར། །ཐུབ་པ་སངས་རྒྱས་བཅོམ་ལྡན་གྱིས། །ཡོན་ཏན་གོང་མ་བཀུར་འབྱུང་གསུངས། །རང་ཉིད་གཞན་པས་མཐོ་འདོད་དམ། །གཞན་དོན་རླབས་ཆེན་འདོད་གྱུར་ན། །བླ་མ་སྤྲུལ་སྐུར་མོས་གུས་གྱིས། །འདུན་པ་དུང་དུང་བསྟེན་པར་བྱ། །འཁོར་འདས་ལོངས་སྤྱོད་མ་ལུས་པ། །ཆོས་དང་མཐུན་པར་སྤྱོད་འདོད་པས། །ལོངས་སྐུ་བླ་མ་དམ་པ་ལ། །རང་ཉིད་མོས་གུས་གནད་དུ་བསྣུན། །མོས་གུས་བཟང་པོ་དེ་ཉིད་ལ། །དངོས་གྲུབ་སྔ་མ་གཉིས་འབྱུང་ཡང༌། །དུས་མཐའི་མོས་གུས་མ་ལགས་ཏེ། །གཏི་མུག་གཞིར་གྱུར་གུས་པ་ཉིད། །བྱིས་པའི་མོས་གུས་ཉིད་དུ་གནས། །རྫོགས་པའི་བྱང་ཆུབ་མ་གཏོགས་པ། །འདོད་པ་ཐམས་ཅད་རབ་ཏུ་སྤང༌། །བྱང་ཆུབ་ཆེན་པོ་དེ་ཉིད་ལ། །འཁོར་འདས་ཡོན་ཏན་མ་ལུས་གནས། །དེ་ཐོབ་པར་བྱེད་པའི་མོས་གུས་ནི། །མགོན་པོ་བླ་མ་མཆོག་དེ་ལ། །ཐེ་ཚོམ་མེད་པར་ཆོས་ཀྱི་སྐུར། །མཐོང་ན་ཆོས་རྗེ་སངས་རྒྱས་འཐོབ། །དུས་མཐའི་མོས་གུས་དེ་ལ་གནས། །འཇིག་རྟེན་གཞན་དོན་དུ་མ་དང༌། །འཁོར་བའི་ལོངས་སྤྱོད་མ་ལུས་ཀྱང༌། །དོ་ལོ་འགྲོན་བུའི་རྒྱན་དང་མཚུངས། །འཁོར་བའི་འབྲས་བུ་བཟང་པོ་སྟེ། །མཐར་ཐུག་སངས་རྒྱས་ག་ལ་འཐོབ། །འཁོར་བའི་སྐྱེ་གནས་ཐམས་ཅད་དུ། །རྫོགས་པའི་བྱང་ཆུབ་མ་གཏོགས་པ། །འདོད་ཀུན་བདག་གིས་སྤང་བར་བྱ། །བྱང་ཆུབ་སེམས་གཉིས་དབྱེར་མེད་པ། །རྒྱལ་བ་རྡོ་རྗེ་འཛིན་པ་ཉིད། །ཇི་ལྟར་བདག་གིས་ནམ་ཞིག་འཐོབ། །ཆགས་སྡང་འཁོར་བའི་རྒྱུ་འབྲས་ལ། །ནམ་ཞིག་བདག་བློ་མི་གནས་འགྱུར། །ལྷུང་བཟེད་ལ་སོགས་ཉི་ཚེ་དང༌། །དགོན་པ་རི་བོ་རྣམས་སུ་ནི། །འཇིག་རྟེན་སྤྲོས་པ་རབ་བཅད་དེ། །ནམ་ཞིག་གནས་པར་གྱུར་ཅིག་གུ། །རི་སྟེང་བཀོད་མའི་མཚོ་འགྲམ་དུ། །དུར་བ་སྔོན་པོའི་གདན་ཉིད་ལ། །བྱང་ཆུབ་འདུན་པས་འདུག་གྱུར་ཅིང༌། །འཇིག་རྟེན་མཐུན་འཇུག་རབ་སྤངས་ནས། །ལྐུགས་པ་བཞིན་དུ་གནས་ཤིག་གུ། །དགེ་བ་རྒྱ་ཆེན་དུ་མ་ནི། །རང་རྒྱུད་ཉམས་སུ་མྱོང་བྱེད་ཅིང༌། །བྱང་ཆུབ་བསྔོ་བར་ནམ་ཞིག་འགྱུར། །ཐུབ་མགོན་བླ་མའི་བྱིན་རླབས་ཀྱིས། །ཡོན་ཏན་རྒྱ་མཚོ་རང་སེམས་ལ། །ཆགས་སྡང་ཉོན་མོངས་མ་ལུས་རྣམས། །སྣང་བ་དཀར་དམར་སྣ་ཚོགས་ཀུན། །སྤྲོས་བྲལ་རྒྱ་མཚོ་ལྟ་བུ་ལ། །གཡོ་བ་མེད་པས་སྤང་རྒྱུ་བྲལ། །ཐམས་ཅད་འོད་གསལ་ཆེན་པོ་ཉིད། །དགེ་བ་བྱང་ཆུབ་ཆེན་པོར་བསྔོ། །དགེ་བཅུ་སྤྱད་པས་མི་ལུས་རིན་ཆེན་འཐོབ། །ཡོན་ཏན་འབྱུང་གནས་ཡུལ་གྱི་དབུས་སུ་སྐྱེས། །བསགས་པའི་རྒྱབ་ཅན་རིན་ཆེན་བླ་མའི་སྲས། །ཤཱཀྱའི་དགེ་སྦྱོང་ཡོན་ཏན་དཔལ་གྱིས་ཞུས། །གཞན་གྱི་ཁ་ཏ་བྱེད་པར་བསྐུལ་ནས་ནི། །རང་གི་སེམས་དང་སྦྱར་བའི་གདམས་ངག་འདི། །བྲིས་པས་འགྲོ་བ་ཀུན་ལ་ཕན་པར་ཤོག

།ཚིགས་སུ་བཅད་པ་ལྔ་བཅུ་རྩ་གཉིས་པ་རྫོགས་སོ།། །། ༩༦༽ ༄། །གྲོས་མདུན་མི་ཉམས་པའི་རྒྱལ་མཚན་སྒོམ་ཆེན་མི་ཉག་གིས་ཞུས་པ།། ཨོཾ་སྭསྟི། འཇིག་རྟེན་མགོན་པོ་རིན་ཆེན་གྱི། །ཞབས་ཀྱི་པད་མོར་གཙུག་གིས་འདུད། །དམ་པ་དེ་ཡི་རྗེས་འབྲངས་ནས། །སྐུ་གསུང་ཐུགས་ཀྱི་རྣམ་ཐར་ལ། །སྙིང་ནས་སློབ་པ་གཙིགས་སུ་ཆེ། །རང་ལྟོས་པ་མེད་པའི་སྙིང་རྗེ་དང༌། །དམུ་རྒོད་མཐོ་དམན་སྤྱོད་པ་ལ། །བཟོད་པ་དམ་པས་ཟིན་པ་དང༌། །གསུམ་པོ་འདི་ལ་གནས་པ་གཅེས། །རྟ་དང་དུད་འགྲོའི་བླ་མཆོད་ཀྱིས། །ཐམས་ཅད་ཟད་ཅིང་ཕུང་ནས་ཀྱང༌། །སྙན་པའི་རྒྱ་མཚོ་ཉམས་པར་བྱེད། །དམན་པའི་སློབ་མ་རེ་རེ་ལ། །གཅིག་པུ་དེ་ཉིད་བསྐྱངས་ན་ཡང༌། །ཁོ་ཡང་མི་མགུ་གཞན་ཡིད་ཆད། །མཉམ་པ་ཉིད་དུ་སྐྱོང་བ་གཅེས། །ནང་དུ་ལུམ་བུ་གཤིབས་པ་འདྲ། །ཕྱི་རོལ་གླིང་གསེབ་སྟོང་པར་བཞག །ཐུན་ཅིག་སྒོམ་མཁན་མེད་པ་དེ། །རྣམ་ཐར་འཁྲུགས་ཤིང་དཀྲུགས་པས་ལན། །རྗེ་ས་བདག་རྒྱལ་པོ་མན་ཆད་དང༌། །སྡེ་པ་གོང་འོག་མ་ལུས་པ། །ཡོན་བདག་ཕོ་མོ་ཐམས་ཅད་ལ། །ཧ་ཅང་ངོ་སྲུང་ཆེས་པ་དེས། །ཤེད་ལོན་མོས་གུས་མི་སྐྱེ་ཞིང༌། །ཇེ་དགྱེ་ཇེ་དགྱེ་ཐལ་བ་དེ། །བདག་གི་རྣམ་པར་ཐར་པས་ལན། །སྤྲོས་པ་མང་པོ་འདོད་པ་ཡི། །འཇིག་རྟེན་ཁེ་གྲགས་བསམ་པ་ཅན། །དགེ་སྦྱོང་ཚུལ་ལས་ཉམས་པ་འདི། །སྤངས་ནས་བླ་མ་དམ་པ་ཡི། །ཅི་གསུང་བཀའ་བཞིན་བསྒྲུབ་པ་དེ། །སྐྱེ་བ་གཏན་གྱི་སོ་ནམ་ཡིན། །མཐོ་དམན་གྱི་བྱ་བ་རྦད་ཀྱིས་བཅད། །མཉམ་མེད་བླ་མ་དམ་པའི་ཐུགས། །བྱང་ཆུབ་སེམས་གཉིས་དབྱེར་མེད་པ། །འོད་གསལ་ནམ་མཁའ་ལྟ་བུ་ལ། །ཉིན་མཚན་དུས་དྲུག་ཐམས་ཅད་དུ། །མཉམ་གཞག་ནམ་མཁའ་ལྟ་བུ་ཡིས། །རྗེས་ཤེས་མོ་གཤམ་བུ་དང་མཚུངས། །རྣམ་རྟོག་མཐོ་དམན་སྤྲིན་ཕུང་དང༌། །སྣང་བ་དཀར་དམར་སྣ་ཚོགས་རྣམས། །མ་སྐྱེས་རི་བོང་རྭ་ལྟར་རྟོགས། །བདེ་གསལ་མི་རྟོག་ཉམས་རྣམ་གསུམ། །ནམ་མཁའི་ཁུག་སྣ་བཞིན་དུ་ཡལ། །ཕྲ་ཞིང་ཕྲ་བའི་རྒྱུ་འབྲས་རྣམས། །མེ་ལོང་ནང་གི་གཟུགས་བརྙན་བཞིན། །བདེ་སྡུག་འབྲས་བུ་ཐོབ་པ་དེ། །ནམ་མཁའི་མདུད་པ་ཡིན་པར་ངེས། །ཆགས་དང་སྡང་དང་རྨོངས་པ་ཡི། །ཡུལ་ལ་ཕྱིར་ལ་དམིགས་པ་ཡིས། །རྙེད་བཀུར་འཚོལ་བར་བྱེད་པ་འདི། །ནང་གི་རྟེན་འབྲེལ་འཆུགས་པ་དེས། །ལུང་པ་རོ་སྐམ་ཇི་བཞིན་དུ། །སྐམ་ཁྲོག་གིས་འགྲོ་བར་ངེས་པ་ཡིན། །རྒྱལ་པོ་ལྟ་བུའི་རྣལ་འབྱོར་པ། །སྣང་བ་དབང་དུ་འདུས་པ་དང༌། །དགོས་དགུ་ཆར་བཞིན་འབབ་པ་དང༌། །གྲགས་པས་ས་སྟེང་འགེངས་པ་གསུམ། །སྒོམ་པ་གཅིག་པུས་འབྱུང་བ་ཡིན། །ལྷ་དང་བཅས་པའི་འཇིག་རྟེན་གྱི། །བདེ་སྐྱིད་ཡོན་ཏན་མ་ལུས་པ། །སྒོམ་པའི་མཐུ་ལས་འབྱུང་བར་གོ། །མཐོ་དམན་མི་ངོ་སྣ་ཚོགས་ཀྱང༌། །བསྒོམས་པས་སྲུང་པ་གཅིག་པུར་གོ། །གདན་ས་རིན་ཆེན་ཕག་མོ་གྲུ། །ཕུན་སུམ་ཚོགས་པའི་གནས་མཆོག་འདིར། །ཡུལ་གྱི་སྤྲོས་པ་རྣམ་བཅད་ནས། །བྱང་ཆུབ་སེམས་གཉིས་སྒོམ་པའི་གནས། །འཇིག་རྟེན་སྤྲོས་པ་བཅད་པའི་ས། །བྱང་ཆུབ་ཚེ་འདིར་ཐོབ་པའི་ཞིང༌། །ཆོས་དང་མི་མཐུན་བསམ་པ་ནི། །སྐད་ཅིག་སྐྱེས་པར་གྱུར་ན་ཡང༌། །གདུག་པའི་མཁའ་འགྲོ་གསོད་པའི་ས། །ཆང་དང་བུད་མེད་འབན་ཆོས་ཀྱིས། །གདན་ས་རིན་ཆེན་འཇིག་པར་བྱེད། །ཐམས་ཅད་ལེགས་པར་སྤྱོད་པར་ཞུ། །རྒྱལ་བའི་མཆོད་རྟེན་ཆེན་པོ་འདིར། །དམའ་ཕབ་སྔར་ཡང་ཕེབས་པར་བྱས། །ད་དེ་ལྟར་བྱས་ན་གདན་ས་མེད། །ཕྱོགས་རིས་མེད་པའི་ལྡོམ་བུ་ང༌། །བཀུར་མཁན་མེད་པའི་ས་ཕྱོགས་འདིར། །རྒྱུ་མཚན་མེད་པར་སྡོད་སྙམ་ན། །གྲོགས་ཆེ་ནས་སྡོད་པ་མ་ལགས་ཀྱང༌། །འཁོར་བ་ཐོག་མ་མེད་པ་ནས། །ཤི་རྒྱུ་གསོས་ཤིང་རུལ་རྒྱུ་བསྐམས། །ཁྱི་མི་དང་འདྲ་བར་བསྒྱུར་བ་དང༌། །གླང་བྲེས་སུ་འཇུག་པར་མཛད་པ་ཡི། །དྲིན་ཅན་བླ་མ་དམ་པ་ཡི། །བཀའ་སྩལ་གསུང་དོན་མ་ཆོག་པས། །ད་ནི་གནས་འདིར་སྡོད་པ་ཡིན། །གཞན་དུ་ལྟོས་ཐག་བཅད་པ་ཡིན། །སྒྲུབ་པ་ཉམས་སུ་ལེན་པ་ཡིན། །འཇིག་རྟེན་མགོན་པོ་རིན་ཆེན་གྱི། །གདམས་ངག་ནོར་བུ་རིན་པོ་ཆེ། །དོན་དུ་གཉེར་བ་ཡོད་གྱུར་ན། །ཐུགས་ཀྱི་དགོངས་པ་རྫོགས་པའི་ཕྱིར། །སྒྲུབ་པ་བྱེད་པའི་གང་ཟག་ལ། །སྦ་གསང་མེད་པར་སྟོན་པ་ཡིན། །དུས་ངན་ཆེན་པོ་འདི་མཐོང་ནས། །རྗེ་རིན་པོ་ཆེ་ཡི་དམ་ཆོས་རྣམས། །ལྷག་ཆད་མེད་པར་ཡོད་སྙམ་པས། །དེ་འདོད་པར་གྱུར་པའི་གང་ཟག་རྣམས། །སྡུག་སྒུར་མཛད་ནས་བསྟེན་པར་ཞུ། །གཞན་གྱི་སློབ་མ་ཐམས་ཅད་ཀྱིས། །བླ་མ་སྐྱོང་ཞིང་བཀུར་བ་དང༌། །ཅི་ཡོད་འབུལ་བ་སྲོལ་དུ་འདུག

།ངེད་ལ་ངན་གཤམ་ཆེན་པོ་ཡོད། །འབུལ་སར་མ་མཐོང་ཞུ་སར་མཐོང༌། །མེད་པས་ཞུ་བ་སྲིད་ན་ཡང༌། །ཡོད་པ་རྣམས་ཀྱིས་འབུལ་བར་འོས། །རྩ་ན་འདུག་པའི་བུ་སློབ་ཀྱིས། །མོས་གུས་འབུལ་བར་མི་བྱེད་ན། །ཕྱོགས་རིས་ཡོན་བདག་ཕོ་མོ་ཡིས། །འབུལ་དུ་རེ་ན་ཨ་ཐང་ཆད། །མོས་གུས་ཅན་གྱི་བུ་སློབ་ཚོ། །ཕ་ཞིང་ཚོངས་ལ་ང་ལ་ཕུལ། །ཕོ་རོག་ཟ་འདོད་མ་ལགས་ཀྱང༌། །སྐྱེ་བ་གཏན་གྱི་སོ་ནམ་འདིར། །བསོད་ནམས་བསགས་པས་འཐོབ་པར་ངེས། །འཇིག་རྟེན་མི་ཆོས་གདོང་པས་ཀྱང༌། །ཕ་མ་བུ་ཚ་གསོ་རེས་ཡིན། །བདག་ཀྱང་ད་ནི་ཉམས་པར་གྱུར། །སྐྱབས་དང་མགོན་དང་རེ་ས་བྲལ། །ཕྱོགས་གཞན་ནས་ཕུལ་གང་འོང་བ་མེད། །རི་ཁྲོད་དགོན་པར་སྡུག་སྒུར་དགོས། །ཁྱེད་བུ་སློབ་ཡོན་མཆོད་ཐམས་ཅད་ཀྱིས། །ཁྱོར་བའི་ཆུ་བཞིན་བསྐྱང་བར་ཞུ། །རི་འདི་ལ་བཞུགས་པའི་དགེ་འདུན་རྣམས། །འགྲོ་སྐད་འདུག་སྐད་མང་པོ་ཡིས། །རང་གཞན་ཐམས་ཅད་མ་གཡེང་བར། །ཐུགས་ལྷན་གྱིས་ཕོབ་ལ་སྒྲུབ་པ་མཛོད། །ངེད་རང་ཕ་སྤད་ཐམས་ཅད་ཀྱིས། །འཇིག་རྟེན་མགོན་པོ་རིན་ཆེན་གྱི། །ཐུགས་ཀྱི་དགོངས་པ་རྫོགས་པར་བྱ། །ཐུགས་དགོངས་གདན་ས་ཡིན་པར་ནི། །ངེད་རང་ཀུན་ལ་གོ་བ་ཡོད། །ཆོས་དང་མཐུན་པ་ཐམས་ཅད་དང༌། །ཡོད་ན་ཅི་ཡོད་མཉམ་པོར་བཟའ། །མེད་ན་བསོད་སྙོམས་མཉམ་པོར་བྱ། །འཇིག་རྟེན་མགོན་པོ་ཆོས་ཀྱི་རྗེ། །མཉམ་མེད་བླ་མ་དམ་པ་ལ། །མྱ་ངན་འདའ་བ་མི་མངའ་ཞིང༌། །བྱིན་རླབས་རྒྱ་མཚོ་ལྟ་བུ་ལ། །འཕེལ་དང་འགྲིབ་པ་མི་མངའ་བས། །ངེད་ཉམས་པར་དགོས་པའི་སྡུག་བསྔལ་མེད། །ཚུ་རོལ་མཐོང་བའི་སྣང་བ་ལ། །དགོངས་པ་མྱ་ངན་འདའ་ཁ་ན། །གདན་སར་བཞུགས་པའི་དགེ་འདུན་རྣམས། །སྡུག་ལ་སྡུག་འཇུས་གྱིས་ལ་སྡོད། །ཉམས་པར་མི་འགྱུར་ང་རང་གིས། །བྱིན་གྱིས་རློབ་ཞེས་ཞལ་བཞེས་མཛད། །ས་སྟེང་འཛམ་བུའི་གླིང་འདི་ན། །བསོད་ནམས་ཆེན་པོ་ལྡན་པ་རྣམས། །རྗེ་རིན་པོ་ཆེ་ལས་རེ་ས་མེད། །ཀུན་གྱིས་བདག་ཅག་སྐྱོང་བར་ངེས། །ཚངས་པ་བརྒྱ་བྱིན་རྒྱལ་ཆེན་བཞི། །འོག་མིན་འཐབ་བྲལ་ལྷ་རྣམས་ལ། །རེ་ས་རིན་པོ་ཆེ་ལས་མེད། །དེ་དག་རྣམས་ཀྱིས་བདག་ཅག་སྲུང༌། །ཉམས་པར་འགྱུར་བ་ག་ལ་སྲིད། །ལྷ་དང་བཅས་པའི་འཇིག་རྟེན་གྱི། །ཁམས་གསུམ་འཁོར་བའི་སེམས་ཅན་ལ། །རེ་ས་རིན་པོ་ཆེ་ལས་མེད། །ཀུན་གྱིས་བདག་ཅག་སྐྱོང་བར་ངེས། །ཉམས་པར་འགྱུར་བ་ག་ལ་སྲིད། །འཇིག་རྟེན་མགོན་པོ་བླ་མ་ཡི། །ཐུགས་དགོངས་རྫོགས་པར་བྱེད་པའི་ཕྱིར། །གྲོས་འདུན་ཉམས་པར་མི་འགྱུར་བའི། །ཐབས་སུ་བསྟན་པའི་ཡི་གེ་འདི། །ཀུན་གྱི་ཐུགས་ལ་གཞག་པར་ཞུ། །སྒོམ་ཆེན་མི་ཉག་གསུང་བཞིན་བསྒྲུབ། །ཁོ་ལ་གདམས་ངག་ཆེན་པོ་བྱུང༌། །དགེ་བ་དྲི་མེད་ཟླ་འདྲ་འདིས། །འཇིག་རྟེན་མགོན་པོ་བླ་མ་ཡི། །ཐུགས་ཀྱི་དགོངས་པ་རིན་པོ་ཆེ། །གདན་ས་དར་ཞིང་རྒྱས་པར་ཤོག

།སྒོམ་ཆེན་མི་ཉག་གིས་ཞུས་པའི་གྲོས་འདུན་མི་ཉམས་པའི་རྒྱལ་མཚན་ཞེས་བྱ་བ་རྫོགས་སོ།། །། ༩༧༽ ༄། །སློབ་དཔོན་རིན་རྒྱལ་ལ་གདམས་པ་དགོས་པའི་རིམ་པ།། ཨོཾ་སྭསྟི། བདེ་གཤེགས་རིན་ཆེན་ཆོས་ཀྱི་རྗེ། །ཐམས་ཅད་མཁྱེན་པ་འབྲི་གུང་པའི། །ཞབས་ཀྱི་རྡུལ་ལ་རེག་པ་ཡི། །ཤཱཀྱའི་དགེ་སློང་བསོད་སྙོམས་པས། །རྒྱལ་པོ་ལྟ་བུའི་རྣལ་འབྱོར་པ། །འཇིག་རྟེན་མགོན་པོ་རིན་ཆེན་གྱི། །ཐུགས་ཟིན་བྱིན་གྱིས་རླབས་པའི་སྲས། །དཔོན་དགེ་བའི་བཤེས་གཉེན་རིན་རྒྱལ་ལ། །ཞུ་བ་འབུལ་བ་ཚིག་གི་དོན། །འདུས་བྱས་ཐམས་ཅད་མི་རྟག་ཅེས། །གཡོ་བར་འགྱུར་ཞིང་འཇིག་པ་དང༌། །སང་དང་འཆི་བ་གང་སྔ་ཡང༌། །སུས་ཀྱང་ཚོད་ཟིན་མི་སྲིད་པས། །རྒྱལ་བའི་བསྟན་པ་རིན་པོ་ཆེ། །ཕན་དང་བདེ་བའི་འབྱུང་གནས་ཀྱང༌། །ཅིས་ཀྱང་རིང་དུ་མི་གནས་པར། །སྟོན་པས་མདོ་རྒྱུད་རྣམས་སུ་གསུངས། །འཁོར་དང་ལོངས་སྤྱོད་གཉེན་འདུན་རྣམས། །མཐའ་རྒྱས་སྐྱིད་པ་ཕུན་སུམ་ཚོགས། །འཇིག་རྟེན་འདོད་པའི་ཡོན་ཏན་ཀུན། །ལྷུན་གྱིས་གྲུབ་ཅིང་བཀོད་པ་འདྲ། །ཞག་གཅིག་ཞག་གཉིས་ཡིད་འོང་ལ། །ལོ་གཅིག་ལོ་གཉིས་འཐད་ན་ཡང༌། །སྒྲུབ་པའི་བར་ཆད་བྱེད་པས་ན། །མཆིལ་མའི་ཐལ་བ་ཇི་བཞིན་དུ། །སྤངས་ནས་སྒྲུབ་པ་མཛད་པ་དང༌། །ཕལ་ཆེར་སྐུ་མཚམས་མཛད་པར་ཞུ། །འཇིག་རྟེན་འདུ་འཛི་སྣ་ཚོགས་ཀྱིས། །རང་གཞན་ཐམས་ཅད་གཡེངས་གཡེངས་ནས། །རང་སེམས་རིན་ཆེན་འདུས་མ་བྱས། །ལྷུན་གྲུབ་འོད་གསལ་ཆེན་པོ་དེ། །ཉི་མ་སྤྲིན་གྱིས་སྒྲིབ་པ་ལྟར། །རྗེས་ཀྱི་དབང་དུ་འགྲོ་ཉེན་གདའ། །འཇིག་རྟེན་མགོན་པོ་རིན་ཆེན་གྱི། །ཐུགས་དགོངས་དྲི་མ་མེད་པའི་ཆོས། །བྱང་ཆུབ་སེམས་གཉིས་དབྱེར་མེད་པ། །འོད་གསལ་རྣམ་དག་སེམས་ཀྱི་གཤིས། །སྤྲོས་མེད་སྤྲོས་པ་ཀུན་ལས་འདས། །དྲི་མེད་ལྷན་སྐྱེས་ཡེ་ཤེས་དེ། །འཁྲུལ་མེད་ཡེ་ཤེས་སྤྱན་གྱིས་ནི། །མ་ནོར་གཟིགས་པའི་རྣལ་འབྱོར་པ། །བཏང་སྙོམས་བཞུགས་པར་ག་ལ་རིགས། །སྡེ་དང་དགོན་པ་ཡུལ་དང་ཕྱོགས། །ཀུན་གྱི་བསྟཻན་ས་ཁྱེད་ཡིན་ཡང༌། །ཁྱེད་ཉིད་གང་ལ་བསྟེན་པ་དེ། །ཤེས་པར་གྱིས་དང་རྣལ་འབྱོར་པ། །ད་འདིར་དུས་ངན་ཆེན་པོ་བྱུང༌། །འཁོར་འདས་ཀུན་གྱི་གཉེན་གཅིག་པུ།

།ཐམས་ཅད་མཁྱེན་པ་མྱ་ངན་འདས། །ལེགས་ཀྱང་ངོ་སོ་སུ་ལ་གསོལ། །ཉེས་ཀྱང་ཞེ་བས་ཁྲེལ་མཁན་མེད། །དེས་ན་སྒྲུབ་པ་མ་གཏོགས་པས། །ཁམས་གསུམ་འཁོར་བ་མི་སྤོངས་ཤིང༌། །འཇིག་རྟེན་མགོན་པོ་བླ་མ་དང༌། །དབྱེར་མེད་གཅིག་ཏུ་མི་འགྱུར་བས། །སྤྲོས་པའི་རྒྱ་མཚོ་བསྐམས་ནས་ནི། །སྒྲུབ་པ་ཚུལ་བཞིན་མཛད་པར་ཞུ། །འཁོར་དང་མྱ་ངན་འདས་པ་ཡི། །བདེ་སྐྱིད་ཡོན་ཏན་མ་ལུས་པ། །སྒོམ་པའི་མཐུ་ལས་འབྱུང་ངོ་ཞེས། །ཐམས་ཅད་མཁྱེན་པས་ཐ་མར་གསུངས། །རྒྱུད་ཉོན་མོངས་གསུམ་གྱིས་མ་གོས་ཤིང༌། །རྣམ་རྟོག་རླུང་དམར་འཚུབ་མ་དེ། །འོད་གསལ་དབྱིངས་སུ་གསོད་པ་དང༌། །དྲན་རྟོག་ནམ་མཁའི་སྐྲ་ཤད་དེ། །རང་གི་གནས་སུ་འཇུག་པར་བྱ། །རྟོག་མེད་རྟོག་པར་སྐྱེ་བ་དེ། །བཅུ་དང་གསུམ་གྱི་དམ་ཆོས་ཀྱིས། །ཉམས་སུ་བླངས་ནས་འཁོར་འདས་ཀྱི། །བདེ་དང་སྡུག་པའི་རྒྱུ་འབྲས་རྣམས། །སྒྲུབ་པའི་ཆོས་ལ་བརྩོན་འགྲུས་མཛོད། །འཇིག་རྟེན་མགོན་པོ་བླ་མ་ཡི། །དྲི་མེད་དམ་ཆོས་རིན་ཆེན་གྱི། །གཏེར་དུ་ཁྱེད་ཉིད་བཞུགས་པས་ན། །གནས་སྐབས་མཐར་ཐུག་ཉམས་ལེན་ཀུན། །དགོས་པའི་དུས་སུ་བཏང་སྙོམས་སྤང༌། །བརྩོན་འགྲུས་ཆེན་པོ་བརྩམ་པར་ཞུ། །དེང་བྱ་སང་བྱ་ཡེངས་ལས་འདས། །འདི་བྱ་དེ་རྗེས་བསྒྲུབ་པ་བྱ། །བཏང་སྙོམས་ཅན་རྣམས་སྨྲ་ན་ཡང༌། །བདུད་ཀྱི་དབང་དུ་སོང་བར་ཟད། །སྐྱེ་རྒ་ན་འཆི་མེད་གྱུར་ན། །འཇིག་རྟེན་འདོད་པའི་ཡོན་ཏན་ལ། །སྔོན་གྱི་རྒྱལ་བ་རྣམས་ཀྱང་སྤྱོད། །ཉན་ཐོས་རང་སངས་རྒྱས་རྣམས་དང༌། །བྱང་ཆུབ་སེམས་དཔའ་ཐམས་ཅད་དང༌། །བརྟུལ་ཞུགས་གྲུབ་པ་མ་ལུས་ཀུན། །དེ་ཕྱིར་དེ་ལ་སྤྱོད་པར་འགྱུར། །ཐུབ་པ་བཅོམ་ལྡན་འདས་ཀྱིས་ཀྱང༌། །རྒ་དང་ན་དང་འཆི་བ་སྟེ། །གལ་ཏེ་འདི་གསུམ་མེད་གྱུར་ན། །ཤིན་ཏུ་སྡུག་པའི་ཡུལ་རྣམས་ལ། །ང་ཡང་ཅི་ཕྱིར་སྤྱོད་མི་འགྱུར། །ཡབ་ལ་གསུངས་པར་གྱུར་པ་དང༌། །ཟབ་པ་ཁྱེའུ་བཞིའི་མདོ་ལས་ཀྱང༌། །འདོད་པ་ཁྱི་དང་ཕག་པ་དང༌། །ཝ་དང་བོང་བུ་འདོད་སྤྱོད་ཀྱིས། །སངས་རྒྱས་མི་སྤྱོད་ཉན་ཐོས་མིན། །སྟོན་པས་གསུངས་པར་གྱུར་པས་ན། །འདོད་ཡོན་འཁོར་བའི་རྩ་བ་སྟེ། །འདོད་པ་སྤངས་པས་ཐར་པ་འཐོབ། །འཇིག་རྟེན་མགོན་པོ་རིན་ཆེན་དང༌། །གོང་མ་རྣམས་ཀྱིས་འདོད་ཡོན་སྤངས། །བདག་ཅག་རྗེས་སུ་འཇུག་པར་བྱ། །དེ་ལྟར་བདག་ཅག་སེམས་ཅན་རྣམས། །མགོ་བཏུམ་མུན་སྟུག་ཇི་བཞིན་དུ། །འཁོར་བའི་ཉེས་དམིགས་མི་བསམ་པར། །ཚེ་འདི་སྒྲུབ་པའི་ཁོལ་པོར་འགྱུར། །བདག་ཏུ་འཛིན་པའི་ལྟ་བས་བཅིངས། །སྲེད་པས་འཁོར་བའི་རྒྱ་མཚོར་བསྐྱུར། །ལེན་པའི་ངོ་བོ་ཞེ་སྡང་གིས། །འཁོར་བའི་བྱེ་བྲག་མང་པོར་འཁོར། །རྩ་བ་ང་དང་བདག་གིས་བྱས། །བདག་འཛིན་རྩ་བ་རྦད་ཀྱིས་བཅད། །བདག་མེད་བྱང་ཆུབ་སེམས་གཉིས་ཀྱིས། །ཏིང་ངེ་འཛིན་ལ་མཉམ་པར་གཞག

།སེམས་དེས་ལུས་དེ་བྱིན་གྱིས་རློབས། །ལུས་ཀྱི་ན་ཚ་ཐམས་ཅད་ཞི། །ལུས་ཀྱིས་སྣང་བ་བྱིན་གྱིས་རློབས། །ལྷར་བཅས་འཇིག་རྟེན་དབང་དུ་སྡུད། །བཅུ་ཆོས་སུམ་ཆོས་རྣམ་གཉིས་དང༌། །ཟབ་པའི་དམ་ཆོས་འཁོར་ལོ་ལ། །རྩ་རླུང་མ་དང་ལྔ་མ་རྣམས། །དེ་ཡི་བྱེ་བྲག་མ་གཏོགས་པ། །བརྗོད་བྱ་གཞན་པ་སྤུ་ཙམ་མེད། །འཇིག་རྟེན་འདོད་པའི་ཡོན་ཏན་ཀུན། །རྨི་ལམ་དུ་ཡང་མི་རྨི་ན། །དམ་ཆོས་བྱེད་ཅེས་དེ་ལ་བྱ། །ཐུབ་ཆེན་བླ་མ་དམ་པས་གསུངས། །ཕྱེ་གཏོར་བཀུར་བསྟིའི་བསོད་ནམས་ཀྱིས། །དབུ་འཁོར་བར་མ་མཛད་དམ་པ་ཁྱེད། །སྤྲིང་ཡིག་དགོས་པའི་རིམ་པ་འདི། །ཤཱཀྱའི་དགེ་སློང་གྲགས་འབྱུང་གིས། །བདག་ཉིད་ཆེན་པོ་ཁྱེད་ལ་སྤྲིངས། །ཐུགས་ཀྱི་བས་ན་བཟོད་པར་བཞེས། །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེག་གྱུར་ཅིག། །། 

༩༨༽ ༄། །སོ་ནམ་བླ་མའི་ཞལ་རས་དཀར་ནག་བལྟ་ཞེས་པ།། ཨོཾ་སྭསྟི། ཆོས་ཀྱི་རྒྱལ་པོ་དཔལ་ལྡན་འབྲི་གུང་པ། །མཉམ་མེད་བླ་མ་དམ་པས་བྱིན་གྱིས་རློབས། །སྤྲོས་བྲལ་སེམས་ཉིད་ནམ་མཁའ་ལྟ་བུ་ལ། །ཆགས་སྡང་ཡུལ་ལ་འཛིན་རྟོག་དུ་མ་ནི། །ཁ་དོག་སྣ་ལྔ་སྤྲིན་དང་འདྲ་བ་ཉིད། །འཐད་དང་རིགས་པའི་འགྲོ་ལྡོག་མང་པོ་ཡིས། །རང་རང་རིགས་འཛིན་འཁོར་བ་སྣ་ཚོགས་སུ། །སྐྱེ་བ་མང་པོ་གཤིན་རྗེའི་ལྟོ་བར་གནས། །འཇིགས་པས་ཟིན་པ་སྐྱབས་མགོན་དཔུང་གཉེན་སྟོར། །འཁོར་བ་འབྱུང་འཇུག་གནས་པ་མ་གཏོགས་པ། །མྱ་ངན་འདས་ཞེས་སྔོན་ཆད་ཐོས་པ་མེད། །དུས་འདིར་འཇིག་རྟེན་མགོན་པོ་བླ་མ་རྙེད། །ཆོས་རྗེའི་བྱིན་གྱིས་བརླབས་ཀྱིས་བདག་བློ་འདི། །དེང་སང་དུས་ན་ཅུང་ཟད་ཆོས་ལ་འགྲོ། །ཆགས་དང་སྡང་ལ་ཐོག་མེད་དུས་ནས་གོམས། །ཆགས་བྲལ་ཆོས་ལ་འདི་གཉིས་འགལ་བར་གོ། །བློ་འདི་ཇི་ལྟར་ཆགས་སྡང་ཞི་མི་བྱེད། །དེ་ལྟར་ན་ནི་བབས་ལ་གནས་པ་སྟེ། །བྱ་དང་བྱར་མེད་ཤེས་པ་ཐོག་མར་སྐྱེ། །ཆགས་སྡང་མེད་པའི་མིག་གིས་བབས་མཐོང་འགྱུར། །བབས་ལྟར་སྤྱད་པས་དུས་གསུམ་འཕགས་པ་མཉེས། །ཆོས་དང་ཆོས་མིན་འཇིག་རྟེན་བྱ་བ་རྣམས། །བབས་དང་བསྟུན་ཞིང་འཐད་པའི་རྗེས་སུ་འབྲང༌། །མྱ་ངན་འདས་པའི་བདེ་ཆེན་རོལ་མཚོ་ཡང༌། །རིང་པོར་མི་ཐོགས་མངོན་དུ་བྱེད་དམ་སྙམ། །འཇིག་རྟེན་བློ་གྲོས་རྟོག་དཔྱོད་དུ་མ་ཡིས། །རང་གཞན་ཉིན་མཚན་དུས་ནི་འདས་བྱས་པའི། །འཐད་པ་དེ་ལས་ཕན་པ་འབྱུང་མི་འགྱུར། །ཆོས་དང་མཐུན་པའི་བྱ་བ་སྤྱོད་བྱེད་ཅིང༌། །ཁྱུ་མཆོག་ཡོ་བའམ་དྲང་བ་ཇི་བཞིན་དུ། །ཚམ་ཚོམ་མེད་པར་བླ་མའི་རྗེས་སུ་འབྲང༌། །རང་བློ་སྤངས་ལ་རྟག་ཏུ་གསུང་བཞིན་བསྒྲུབ། །རྨོངས་མེད་དེ་ནི་སྲིད་པ་གསུམ་ན་མཁས། །བདག་ཅག་བསླུ་ཞིང་ངན་སར་ག་ལ་གཏོང༌། །མགོ་དང་རྐང་ལག་དུམ་བུར་སོང་གྱུར་ཀྱང༌། །རང་བློ་འདྲེས་མེད་མགོན་པོའི་གསུང་བཞིན་བསྒྲུབ། །དུས་གསུམ་རྒྱལ་བའི་ཡོན་ཏན་མ་ལུས་དང༌། །འཇིག་རྟེན་ཆེ་ཐབས་དུ་མ་དེ་ལས་འབྱུང༌། །ཐོག་མེད་དུས་ནས་འཁོར་བའི་སྐྱེ་གནས་སུ། །རྒྱལ་བ་མཆོད་དང་དགེ་བ་དཔག་མེད་བྱས། །རྒྱུ་འདིས་ད་ལྟ་བླ་མ་དམ་པ་རྙེད། །དབུལ་པོར་གཏེར་དང་ལོང་བའི་གླང་མཇུག་ལྟར། །རྟག་ཏུ་གསུང་བཞིན་བསྒྲུབ་དང་འབྲལ་མི་བྱ། །སོ་ནམ་བླ་མའི་ཞལ་རས་དཀར་ནག་བལྟ། །ལན་གཅིག་ཙམ་ནི་མཉེས་སམ་ཐུགས་བདེ་ན། །སྲིད་པ་འདི་ན་བདག་སྐྱེ་དོན་དང་བཅས། །སྡུག་བསྔལ་འཁོར་བའི་རྒྱ་མཚོ་མཐའ་མེད་ལས། །མཉམ་མེད་བྱང་ཆུབ་སྙིང་པོ་མཆོག་ལ་གཞག

།སེམས་སྤྲོས་བྲལ་ཆེན་པོའི་མེ་ལོང་ལ། །འདས་མ་འོངས་དུས་གསུམ་གྱི་གཟུགས་བརྙན་བསྟན། །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ནས་ཀུན་ཀྱང་བཟང་པོར་རེག་གྱུར་ཅིག །སོ་ནམ་བླ་མའི་ཞལ་རས་དཀར་ནག་བལྟ་ཞེས་བྱ་བའོ།། །། ༩༩༽ ༄། །ཆོས་འཁོར་རྣམ་གསུམ་ལེགས་པར་གཏན་ལ་ཕབ་པ་འོང་གེ་མའི་ས་གཅད།། ཨོཾ་སྭསྟི། རིན་ཆེན་བླ་མའི་ཞབས་ལ་འདུད། །སྡེ་སྣོད་གསུམ་དང་བསླབ་པ་གསུམ། །སེམས་བསྐྱེད་གསུམ་དང་སྐུ་གསུམ་དང༌། །འཇིག་རྟེན་ཆོས་ཀྱི་འཁོར་ལོ་གསུམ། །ཐེག་གསུམ་བྱང་ཆུབ་རྣམ་གསུམ་སྟོན། །རྒྱལ་བ་རྣམས་ཀྱིས་མཛད་པ་ཡི། །སྤྱི་དོན་ལུས་ཀྱི་རྣམ་གཞག་ནི། །ཅུང་ཟད་རྒྱས་པར་བརྗོད་པར་བྱ། །སྨོན་དང་འཇུག་པའི་སེམས་གཉིས་ལས། །རིན་ཆེན་གཟུགས་སྐུ་རྣམ་གཉིས་འགྲུབ། །སྨོན་སེམས་ཚད་ཅན་ཞིང་ཁམས་དང༌། །འཁོར་དང་སྐུ་ཚེ་ཚད་ཅན་ལ། །དམན་པ་ཉན་ཐོས་ཐེག་པ་ནི། །འདུས་པ་དང་པོར་འབྱུང་བའི་ཚུལ། །ཆོས་ཀྱི་འཁོར་ལོ་དང་པོ་ཡིས། །རྒྱ་མཚོ་ལྟ་བུ་སྨིན་པར་མཛད། །བརྗོད་བྱ་དགག་བསྒྲུབ་བསླབ་པ་སྟེ། །འབྲས་བུ་ཁམས་གསུམ་ཆགས་བྲལ་བ། །དགྲ་བཅོམ་ཆེན་པོར་བརྗོད་པ་ཡིན། །འདུལ་བའི་སྡེ་སྣོད་ཐོག་མར་བྱུང༌། །འཇིག་རྟེན་ཆོས་ཀྱི་འཁོར་ལོ་ནི། །ལྷ་དང་ཚངས་པ་ལ་སོགས་པས། །སྔོན་ཆད་འཇིག་རྟེན་མ་བསྐོར་བ། །ཐུབ་པས་ཝཱ་རཱ་ཎ་སཱིར་བསྐོར། །སྤྲུལ་སྐུ་སངས་རྒྱས་བཅོམ་ལྡན་ཉིད། །དམ་ཆོས་དགག་བསྒྲུབ་བསླབ་པ་ནི། །རྒྱུ་ཡི་དུས་སུ་བསྒྲུབས་པ་ཡིན། །བཅས་པ་དྲུག་སྡེ་རྣམས་ལ་མང༌། །འདི་ལ་རྒྱུ་མཚན་ཆེན་པོ་ཡོད། །ཡུལ་ལ་དབང་པོ་བསྡམས་པ་དང༌། །རྩ་བ་ཡིད་ཤེས་བཀུག་པས་བསྒྲུབ། །སྟོང་གསུམ་མི་མཇེད་འཇིག་རྟེན་ཞིང༌། །ཆོས་འཁོར་གནས་དང་ཡངས་པ་ཅན། །ས་ཀར་ཅན་དང་ལྷ་ཡི་གནས། །བྱིས་པ་གསོད་དང་ཀོའུ་ཤམ་བི། །འབྲོག་དང་མཆོད་རྟེན་རི་དང་ནི། །འོད་མའི་ཚལ་དང་སྒྲ་གཅན་དང༌། །སེར་སྐྱའི་གནས་ཀྱི་གྲོང་ཁྱེར་ཏེ། །འདི་རྣམས་སུ་ནི་ཐུབ་པ་ཡི།

།སྐྱེས་མཆོག་ལོ་རེ་ལོ་རེ་བཞུགས། །ཉི་ཤུ་རྩ་བཞི་མཉན་ཡོད་དུ། །སྨན་གྱི་ནགས་སུ་ལོ་བཞི་སྟེ། །འབར་བའི་ཕུག་གི་ནགས་སུ་གཉིས། །རྒྱལ་པོའི་ཁབ་ཀྱི་གྲོང་དུ་ལྔ། །དཀའ་བ་སྤྱད་པ་ལོ་དྲུག་སྟེ། །ཉི་ཤུ་རྩ་དགུ་ཁབ་རྣམས་སུ། །རྒྱལ་བ་དེ་ལྟར་བརྒྱད་ཅུ་ལ། །ཐུབ་མཆོག་དགོངས་པ་མྱ་ངན་འདས། །སྐུ་ཚེ་ཚད་ཅན་ཉིད་དུ་གསུངས། །སྟོབས་བཅུ་མངའ་བའི་བཅོམ་ལྡན་གྱི། །མདོ་དང་འདུལ་བ་ཉིད་དུ་སྣང༌། །མིག་ལྡན་སྐྱེས་བུ་རྣམས་ཀྱིས་མཐོང༌། །བདག་ལ་གོ་བ་ཅུང་ཟད་ཡོད། །རྒྱལ་ཚབ་ཐོབ་པའི་བྱམས་མགོན་དང༌། །རྒྱལ་བས་ལུང་བསྟན་ཀླུ་སྒྲུབ་ཀྱི། །མདོ་འགྲེལ་ཆེན་པོ་རྣམས་དང་བསྟུན། །རྩ་བའི་ཚིག་བདུན་དམ་བཅས་པ། །བརྗོད་པ་ཐོག་མར་བཅས་པ་ཡི། །དང་པོའི་ལེའུ་ནི་བསྟན་པ་འོ། །འཇུག་སེམས་སྡོམ་པའི་མཚན་ཉིད་ནི། །ཚད་མེད་ནམ་མཁའི་མཐའ་མཉམ་པར། །རྒྱལ་བ་རྣམས་ཀྱིས་བསྐྱེད་པ་སྟེ། །འབྲས་བུ་ལོངས་སྐུ་བཅོམ་ལྡན་དེའི། །སྐུ་ཚེ་འཁོར་བ་ཇི་སྲིད་པར། །ཞིང་ཁམས་ནམ་མཁའི་མཐའ་ཐུག་པ། །ཉམས་ལེན་བྱང་ཆུབ་སེམས་གཉིས་ཡིན། །འདུས་པ་དང་པོ་མཆོག་བརྒྱད་དེ། །སྒོ་ལྔའི་རྣམ་ཤེས་ཡིད་ཤེས་དང༌། །ཉོན་ཡིད་ཀུན་གཞིའི་རྣམ་ཤེས་འདི། །བརྗོད་པ་རྒྱུ་ཡིས་བསྒྲུབ་པ་ལགས། །སྡེ་སྣོད་མདོ་སྡེ་རིན་པོ་ཆེ། །འཇུག་སེམས་ཆེན་པོའི་སྡོམ་པ་དང༌། །མཐུན་པའི་སྤྱོད་པ་བསླབ་པར་བསྟན། །ཆོས་ཀྱི་འཁོར་ལོ་ཆེན་པོ་ནི། །བར་པ་རྒྱལ་པོའི་ཁབ་ཏུ་གསུངས། །བྱང་ཆུབ་སེམས་དཔའ་རྣམས་ཀྱི་ལམ། །དུས་གསུམ་རྒྱལ་བ་བསྐྱེད་པའི་ཡུམ། །གཟུགས་ནས་རྣམ་མཁྱེན་བར་གྱི་ཆོས། །ཐམས་ཅད་སྟོང་པ་ཉིད་དུ་བསྟན། །བྱང་ཆུབ་སེམས་གཉིས་དབྱེར་མེད་པས། །ལོངས་སྐུ་རྒྱལ་བ་བཅོམ་ལྡན་གྱི། །སྐུ་ལ་ཞིང་ཁམས་ཐམས་ཅད་སྣང༌། །ཞིང་ཁམས་ཀུན་ཏུ་སྐུས་ཁྱབ་པའི། །མཐོང་བས་སྒྲོ་འདོགས་གཅོད་པར་བྱེད། །ཨེ་མ་ངོ་མཚར་མི་ཆེ་འམ། །ཐུབ་པ་ཆེན་པོའི་རྗེས་འབྲངས་ནས། །གོང་དུ་སྨྲས་པ་བརྗོད་པ་ནས། །ལེའུ་གཉིས་དག་ནི་བརྗོད་པ་འོ། །དོན་དམ་རིན་ཆེན་བྱང་ཆུབ་སེམས། །སྤྲོས་མེད་ཆེན་པོ་ནམ་མཁའ་ལྟར། །རྒྱལ་བ་རྣམས་ཀྱིས་གང་བསྐྱེད་པ། །འབྲས་བུ་མཐར་ཐུག་ཆོས་ཀྱི་སྐུ། །དག་པ་གཉིས་ལྡན་བཅོམ་ལྡན་གྱིས། །དམ་ཆོས་སྡེ་སྣོད་ཆེན་པོ་ནི། །མྱ་ངན་འདས་དང་དམ་པའི་ཆོས། །པད་མ་དཀར་ལ་སོགས་པར་ནི། །བསེ་རུ་ལྟ་བུའི་ཐེག་པ་དང༌། །དམན་པ་ཉན་ཐོས་ཐེག་པ་ནི། །བདེན་བཞི་རྟེན་འབྲེལ་བཅུ་གཉིས་ཆོས། །འབྲས་བུ་ཞི་བ་རྣམ་གཉིས་བཅས། །དོན་གྱིས་ཐེག་དམན་སུན་འབྱིན་མཛད། །ཐེག་པ་འོག་མ་མེད་པར་བསྟན། །ཐེག་པ་ཐམས་ཅད་གཅིག་ཏུ་བསྟན། །བྱང་ཆུབ་སེམས་པའི་ཐེག་པ་ཡིན། །བརྗོད་བྱ་གཙང་བདག་བདེ་དང་ནི། །རྟག་པ་ཉིད་དུ་བསྟན་པ་ཡིན། །སངས་རྒྱས་མྱ་ངན་མི་འདའ་སྟེ། །འཇིག་རྟེན་དམ་ཆོས་ནུབ་མི་འགྱུར། །དཀོན་མཆོག་གསུམ་པོ་རྟག་པར་ནི། །གོང་གི་སྐུ་གཉིས་བསྟན་པ་ཡང༌། །རི་བོང་རྭ་དང་སྦལ་པའི་སྤུ། །མོ་བཤམ་བུ་དང་འདྲ་བ་སྟེ། །སྐུ་གཉིས་ལོག་པར་བརྟགས་པ་ཉིད། །དུས་གསུམ་རྒྱལ་བ་མ་ལུས་པ། །ཆོས་སྐུ་ཡོན་ཏན་འཕྲིན་ལས་དང༌། །བཅས་པར་བླ་མ་དམ་པས་བཞེད། །གོང་གི་རྣམ་གཞག་བདུན་པོ་ནི། །བརྗོད་བྱ་གསུམ་དུ་བསྡུས་པ་ཡིན། །ཚིག་ཉུང་དོན་དུ་མང་བའི་ཆོས། །རྒྱལ་བའི་གསུང་རབ་རྣམས་ཀྱི་བབས། །ཅུང་ཟད་སྨོས་པར་གྱུར་པ་ཡིན། །ལེའུ་གསུམ་ནི་བསྟན་པའོ། །དྲང་སྲོང་ཆེན་པོ་ཡེ་ཤེས་དགས། །བྱང་ཆུབ་ཐོབ་པའི་ཐབས་སུ་ནི། །ལྡོམ་བུ་བདག་ལ་ཞུས་པ་ཡི། །དགེ་བ་བྱང་ཆུབ་མཆོག་ཏུ་བསྔོ།།

།། ༡༠༠༽ ༄། །བླ་མ་རིན་པོ་ཆེའི་ཕྱག་བཞེས་ཀྱི་རབ་གནས་བསྡུས་པ།། ཨོཾ་སྭསྟི། གདུང་རྟེན་གྱི་རབ་གནས་བྱ་བར་འདོད་པས། །དང་པོར་གཟུངས་རྣམས་ལེགས་པར་ཡང་དག་པར་བྲིས་ལ། མ་ནོར་བར་སྐུད་པ་དམར་པོས་བཀྲིས་ལ། གུ་གུལ་གྱིས་བདུགས་ཤིང་རས་དཀར་པོའམ་སྣམ་བུ་དཀར་པོའི་སྟེང་དུ་བཞུགས་ལ། གཏོར་མ་ལ་སོགས་པ་གཞན་དང་མཐུན། དེ་ནས་གཟུངས་ཀྱི་རབ་གནས་བྱ་བ་ནི། གཟུངས་ཀྱི་སྟེང་དུ་ཨ་ལས་ཟླ་བའི་སྟེང་དུ་རྟེན་འབྲེལ་བསམ་ལ། དེ་ལས་འོད་འཕྲོས་པས་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་ནས་ཇོ་བོ་བྱང་ཆུབ་ཆེན་པོར་བསམ། འོད་ཚུར་འདུས་རྟེན་འབྲེལ་ལ་ཐིམ། རྟེན་འབྲེལ་ཡོངས་སུ་གྱུར་པ་ལས་བྱང་ཆུབ་ཆེན་པོ་མཚན་བཟང་པོ་སུམ་ཅུ་རྩ་གཉིས། དཔེ་བྱད་བཟང་པོ་བརྒྱད་བཅུ། འོད་འདོམ་གང་པ་ཅིག་ཏུ་བསམ། དེའི་ཐུགས་ཀ་ནས་ཨ་ལས་ཟླ་བའི་སྟེང་དུ་རྟེན་འབྲེལ་བསམས་ལ། དེ་ལས་འོད་འཕྲོས་པས་ཇོ་བོ་རང་བཞིན་གྱི་གནས་ནས་སྤྱན་དྲངས་ལ་ནམ་མཁར་བསམ། ཕྱག་དང་མཆོད་པ་བྱ། ཛཿཧཱུྃ་བཾ་ཧོཿས་གཉིས་སུ་མེད་པར་བྱ། གཉིས་སུ་མེད་པའི་ཐུགས་ཀ་ནས་འོད་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ལ་མཆོད་པ་ཕུལ་ལ། གཟུངས་སོ་སོ་ལ་བསྟིམ་པས་དེ་དག་ཐམས་ཅད་ཡིག་འབྲུའི་ཚུལ་དུ་སིལ་གྱིས་བྱོན་པར་བསམ། སོ་སོའི་གོ་བ་སངས་རྒྱས་དང་བྱང་ཆུབ་སེམས་དཔའི་གཟུངས་ཡིན་ན་དེ་ཉིད་དུ་བསྐྱེད། ཤེས་རབ་ཀྱི་ཕ་རོལ་དུ་ཕྱིན་པའི་གཟུངས་ལ་ཡུམ་ཆེན་མོར་བསྐྱེད། སྔགས་ལ་རྡོ་རྗེ་ཆོས་སུ་བསྐྱེད། མདོ་སྡེ་ལ་སྣང་བ་མཐའ་ཡས་སུ་བསྐྱེད། གཟུངས་དེ་གསུམ་དུ་འདུས་པ་ཡིན། དེ་ནས་མེ་ཏོག་དོར། སྐུ་ཁྲུས་གསོལ། དྲིའི་ཐིག་ལེ་ལ་དབུལ། །དེས་གཟུངས་ཀྱི་རབ་གནས་ཚར་བ་ཡིན། དེ་ནས་གདུང་རྟེན་གྱི་ཞབས་བསྡམ་པ་ནི། གུ་གུལ་གྱིས་བདུག ཡུངས་དཀར་གྱིས་བྲབ། བགེགས་བསྐྲད། དེ་ནས་དྲི་བཟང་ནང་དུ་བླུགས་ལ། སྒྱེའི་སྟེང་དུ་བཞུགས་ལ་ཕར་བསྐོར་ཚུར་བསྐོར་བྱས་པས་ཁུགས་རྣམས་ཀྱི་ནང་དུ་འགྲོ་བ་ཡིན།

དེ་ནས་ཉི་མའམ་མེ་ལ་བསྐམ་དེ་ནས་གཟུངས་བཞུགས་པ། སྲོག་ཤིང་བརྟེན་པ་ནས་ཟངས་ཞབས་ཀྱི་སྟེང་དུ་ནོར་རྒྱུན་མའི་གཟུངས་རྣམས་མ་ནོར་བ་བཞུགས། ཕྱག་བཞེས་ཀྱིས་རིན་པོ་ཆེའི་ནང་དུ་དེ་བཞིན་གཤེགས་པའི་རིང་བསྲེལ་ཞིག་བཞུགས། དེ་ནས་ཞབས་བསྡམ། དེ་ནས་མཆོད་རྟེན་མི་དམིགས་པ་ལས་རིན་པོ་ཆེའི་གཞལ་ཡས་ཁང་དུ་བསམ། བུམ་པའི་ནང་དུ་པཾ་ལས་སྣ་ཚོགས་པདྨའི་སྟེང་དུ་རིགས་ལྔ་བསྐྱེད། དེ་ནས་སརྦ་བིདྱ་སྭཱ་ཧཱ་ཞེས་བརྗོད་པས་བུམ་པའི་ནང་དུ་སངས་རྒྱས་སྟོང་བྱོན་ནས་བཞུགས་པར་བསམ། ཨོཾ་བཛྲ་གར་བྷེ་སྭཱ་ཧཱ། ཞེས་བརྗོད་པས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་མཆོད་རྟེན་གྱི་ནང་དུ་བཞུགས་པར་བསམ། དེ་ནས་མཆོད་རྟེན་སྟེགས་ཀྱི་སྟེང་དུ་བཞུགས། དར་དམར་པོའི་ཅོད་པཎ་རིང་བར་གདགས། དེ་ནས་རབ་གནས་ཀྱི་བསྙེན་པ་བྱ་བ་ནི། གནས་ཁང་ཕྱག་དར་བྱ། གུ་གུལ་གྱིས་བདུག རྟེན་ལ་སྐུ་ཁྲུས་གསོལ་བའམ་ཆུས་གཏོར་ཞིང༌། ཨོཾ་བཛྲ་ཡཀྵ་ཧཱུཾ་ཞེས་བརྗོད་ཅིང་ཐིག་གདབ། བུམ་པ་ཚད་དང་ལྡན་པ་གཉིས་བཅའ། བཀྲུས་ལ་གུ་གུལ་གྱིས་བདུག་ཅིང་ཡུངས་དཀར་གྱིས་བྲབ། ལྔ་ཚན་ལ་སོགས་པ་གཞན་དང་མཐུན། དེ་དག་ཐམས་ཅད་གུ་གུལ་གྱིས་བདུག་ཅིང་སྐུ་ཁྲུས་གསོལ་བའི་ཆུས་བུམ་པ་དགང༌། ཟངས་ལ་རྟེན་འབྲེལ་བྲིས་པ་ཞིག་དགེ་སློང་གཅིག་གིས་བཟུང་ལ། གཅིག་གིས་རྟེན་འབྲེལ་བརྗོད་ཅིང་སྐུ་ཁྲུས་ལན་བདུན་གསོལ་བའི་ཆུས་ཀྱང་བུམ་པ་དགང༌། རྟེན་འབྲེལ་དེ་རྣམ་རྒྱལ་བུམ་པར་བཞུགས། བུམ་པ་གཉིས་དཀར་རྩི་དང་ཙན་དན་དཀར་པོ་གཉིས་བསྲེས་པས་དཀར་པོར་བྱ། རས་དཀར་པོ་ཁ་ཚར་མ་ཉམས་པའི་འགུལ་ཆིངས་སྲོག་ལྔ་པ་བྱ། བལ་བུའམ་ཤུག་པ་འམ་བཀྲ་ཤིས་པའི་ཤིང་གིས་ཁ་རྒྱན་བྱ། རྡོ་རྗེ་རབ་གནས་བྱས་པ་ཞིག་ལ་གཟུངས་ཐག་བཏགས་ལ་ཁ་རྒྱན་གྱི་གསེབ་ཏུ་བཞུགས། དྲི་གར་མོ་དུང་ཆོས་ནང་དུ་བླུགས་ལ་གཞག མ་འདལ་གཉིས་ཀྱི་བར་དུ་ནས་དང་མེ་ལོང་དང་དྲི་དང༌། དེ་ལ་སོགས་པ་དགོས་པ་རྣམས་གཞག

དེ་དག་ཐམས་ཅད་ལ་གུ་གུལ་གྱིས་མ་བདུག་པ་མི་བཏུབ། བུམ་པའི་མཐའ་མཆོད་པ་རྣམ་པ་ལྔས་བསྐོར། གསོལ་བ་འདེབས་པའི་གཏོར་མ་གསུམ། གཞན་ཞིག་དང་བཞི། འཛིན་གཏོར་ཆེ་བ་ཞིག་བཤམས། དེ་མི་དབུལ་གཟུང༌། གཅིག་གནོད་བྱེད་ལ་བྱིན་ལ་བསྐྲད། གསུམ་པོ་དེ་དང་པོ་བླ་མ་ཡི་དམ། གཉིས་པ་དེ་ཆོས་སྐྱོང་གཉུག་མར་གནས་པ་ལ། གསུམ་པ་ཆོས་སྐྱོང་མ་ལུས་པ་ལ་འབུལ། བཀྲ་ཤིས་དང་བདེ་ལེགས་འབྱུང་བ་དང༌། བར་ཆད་མི་འབྱུང་བར་གསོལ་གདབ། ཐུན་བརྗེ་དུས་སུ་བརྗེ་བའམ་བསྣན། འཛིན་གཏོར་ལ་ཡང་བསྣན། ཐུན་པ་གཉིས་མ་གཏོགས་པས་གསོལ་བ་གདབ་པ་ནི། སེམས་བསྐྱེད་རང་ཡི་དམ་དུ་བསྒོམ། དེའི་ཐུགས་ཀའི་ས་བོན་ལས་འོད་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ལ་མཆོད་པ་དབུལ། དེ་ནས་རྟེན་སོ་སོ་ལ་ཐིམ་པར་བསམ། ཆོས་སྐུ་ལ་ཆོས་སྐུ་ཐིམ་པར་བསམ་ཞིང་ངག་ཏུ། འདི་ལྟར་སངས་རྒྱས་བཅོམ་ལྡན་འདས་རིག་པ་དང་ཞབས་སུ་ལྡན་པ་བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བ། ཁ་ལོ་སྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་དུས་གསུམ་དུ་བཞུགས་པ་རྣམས་དང༌། བྱང་ཆུབ་སེམས་དཔའ་ཆེན་པོ་རྣམས་དང༌། བླ་མ་རྡོ་རྗེ་འཛིན་པ་ཆེན་པོ་རྣམས་རྟེན་འདི་རྣམས་ལ་འབྱོན་པར་མཛད་དུ་གསོལ། ཆོས་སྐྱོང་བའི་སྲུང་མ་ཆེན་པོ་རྣམས་དང༌། དེའི་གཉུག་མར་གནས་པ་རྣམས་ཀྱིས་བར་དུ་གཅོད་པ་ཐམས་ཅད་ཞི་བར་མཛད་དུ་གསོལ། ཞེས་བརྗོད་ཅིང་མེ་ཏོག་ལན་གསུམ་གཏོར། དེ་ནས་སངས་རྒྱས་རྗེས་དྲན་ཀུ་དི་རི་བརྗོད་ཅིང་དྲིལ་བུ་ལ་སོགས་པ་རོལ་མོ་དཀྲོལ་ལོ། དེ་ནས་སྔ་དྲོ་དང༌། གྲོ་རྟིང་དང༌། དགོང་མོ་དང༌། སྲོད་དང་དུས་བཞིར་གསོལ་བ་གདབ་པ་ཐུན་གཉིས་ཀྱིས་བསྙེན་པ་བྱ་བ་ནི། སེམས་བསྐྱེད། བུམ་པ་གཉིས་ཀ་སྟོང་པའི་ངང་ལས་བྷྲཱུྃ་ལས་རིན་པོ་ཆེའི་གཞལ་ཡས་ཁང་དུ་བསྐྱེད། རྣམ་རྒྱལ་བུམ་པའི་ནང་དུ་ཨ་ལས་ཟླ་བའི་སྟེང་དུ་རྟེན་འབྲེལ་དཀར་སྒོར་རེ་ཡོད་པར་བསྒོམ།

དེ་ལས་འོད་འཕྲོས་པས་སེམས་ཅན་ཐམས་ཅད་ཀྱི་ལས་དང་ཉོན་མོངས་པ་དང་ཤེས་བྱའི་སྒྲིབ་པ་དག་ནས། ཐམས་ཅད་ཇོ་བོ་བྱང་ཆུབ་ཆེན་པོར་གྱུར་པར་བསམ། འོད་ཚུར་འདུས་རྟེན་འབྲེལ་ལ་ཐིམ། རྟེན་འབྲེལ་ཡོངས་སུ་གྱུར་པ་ལས་ཇོ་བོ་བྱང་ཆུབ་ཆེན་པོ། མཚན་བཟང་པོ་སུམ་བཅུ་རྩ་གཉིས། དཔེ་བྱད་བཟང་པོ་བརྒྱད་བཅུ། འོད་འདོམ་གང་བ་ཞིག་ཏུ་བསམ། དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་ཇོ་བོ་བྱང་ཆུབ་ཆེན་པོ་སྤྱན་དྲངས། བུམ་པའི་སྟེང་གི་ནམ་མཁའ་ལ་བཞུགས་པར་བསམ། མཆོད་པ་དབུལ། ཛཿཧཱུྃ་བཾ་ཧོཿཞེས་པས་གཉིས་སུ་མེད་པར་བསམ། གཉིས་སུ་མེད་པར་གྱུར་པ་དེའི་ཐུགས་ཀར་ཨ་ལས་ཟླ་བའི་སྟེང་དུ་རྟེན་འབྲེལ་བསམ། དེ་ལས་འོད་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས་གཉིས་སུ་མེད་པའི་ཡེ་ཤེས་ཀྱི་བདུད་རྩི་བཀུག་ནས་བུམ་པ་ཁེངས་པར་བསམ། དེ་ནས་ངག་ཏུ་རྟེན་འབྲེལ་བརྗོད་པས་སྔགས་ཀྱི་འོད་ཟེར་གཟུངས་ཐག་ལ་འཁྲིལ་ནས་སོང་བས། བུམ་པའི་ནང་གི་ལྔ་ཚན་ལྔ་བདུད་རྩིར་ཞུ་བར་བསམ། ཡང་འོད་ཟེར་ཇོ་བོའི་ཐུགས་ཀར་ཕོག་པས་ཇོ་བོ་ཡང་བདུད་རྩིར་ཞུ་བར་བསམ་ཞིང་བརྒྱ་རྩ་བརྒྱད་ལ་སོགས་པ་བཟླ། དེ་ནས་ཡང་བུམ་པ་དེར་རིགས་ལྔ་བསྐྱེད་དེ་ཨོཾ་ལས་རྣམ་སྣང༌། ཧཱུཾ་ལས་མི་བསྐྱོད་པ། ཏྲཾ་ལས་རིན་ཆེན་འབྱུང་ལྡན། ཧྲི་ལས་སྣང་བ་མཐའ་ཡས། ཨ་ལས་དོན་ཡོད་གྲུབ་པར་བསྐྱེད། དེ་ནས་ཡེ་ཤེས་སེམས་དཔའ་སྤྱན་དྲངས་བ་དང༌། བདུད་རྩིར་བཞུ་བ་ལ་སོགས་པ་སྔར་དང་འདྲ། ལས་བུམ་ནང་དུ་བདུད་རྩི་འཁྱིལ་པ་དང་རྡོ་རྗེ་གནོད་སྦྱིན་དང༌། དོན་ཡོད་གྲུབ་པ་གསུམ་རཾ་ལས་ཉི་མའི་སྟེང་དུ་ཧཱུྂ་བསམ། དེ་ལས་འོད་འཕྲོས་བདུད་རྩིར་ཞུ་བ་ལ་སོགས་པ་རྣམ་རྒྱལ་དང་ཚུལ་མཐུན། དེ་ཡང་དང་པོ་བདུད་རྩི་འཁྱིལ་པ་བསྐྱེད། དེའི་སྔགས་ནི་ཨོཾ་ཨཱཿབཱིག་ནན་ཏ་ཀྲི་ཏ་ཧཱུྂ་ཕཊ་ཅེས་བརྗོད་དོ། །རྡོ་རྗེ་གནོད་སྦྱིན་གྱི་སྔགས་ནི་ཨོཾ་བཛྲ་ཡཀྵ་ཧཱུྂ་ཕཊ་ཞེས་བརྗོད་དོ། །དེ་ནས་དོན་ཡོད་གྲུབ་པའི་སྔགས་ནི།

ཨོཾ་ཁཾ་ཧཱུྂ། དེ་ཡང་གཙོ་བོར་བདུད་རྩི་འཁྱིལ་པ་འོང་གསུང༌། སྟ་གོན་དེ་ལྟར་བྱ། དངོས་གཞི་ཆོས་བཅུ་གསུམ་ལྟ་བུ་ལ་རབ་གནས་བྱེད་པའི་དུས་སུ། བཅུ་གཉིས་ཀྱི་ནུབ་མོ་ཡང་བུམ་པ་དང་གཏོར་མའི་བྱ་བ་སྟ་གོན་ལྟར་བྱའོ། །དེའི་ནུབ་མོ་རྟེན་གཙོ་བོ་དེའི་སྤྱི་བོ་དང་སྨིན་མཚམས་དང་མགྲིན་པ་དང༌། ཐུགས་ཀ་ནས་འོད་རིམ་པ་ལྟར་འཕྲོས་ནས་སྐུའི་རྟེན་དང༌། གསུང་དང་ཐུགས་ཀྱི་རྟེན་རྣམས་སྤྱན་དྲངས་ནས་སྐུ་གསུང་ཐུགས་ལ་ཐིམ་པས། ཆོས་སྐུ་ལ་ཆོས་སྐུ་ཐིམ་པར་བསམས་ལ་ལག་པ་གཡོན་པས་མེ་ཏོག་སྦར་གང་གཏོར་ཏེ། དེས་རྟེན་རྟེན་དུ་བསྒྲུབ་པ་ཡིན་གསུངས། དེ་ནི་རབ་གནས་མཁན་པོའི་བྱ་བ་ཡིན་གསུངས། རབ་གནས་བྱ་བའི་དུས་ལ་དུས་ཚོད་བཞི་དང་བསྟུན་ནས་འཕྲིན་ལས་བཞི་བསྒྲུབ་པ་ཡིན་ལ། ཕྱག་བཞེས་ཀྱིས་ནད་དང་གནོད་པ་དང་མི་མཐུན་པའི་ཕྱོགས་ཞི་བའི་དུས། སྲོད་ལ་ཕྱག་བཞེས་སུ་མཛད་པ་ཡིན་གསུངས། ཕྱག་བཞེས་དང་བསྟུན་པའི་རབ་གནས་བསྡུས་པ་རྫོགས་སོ།། །། 

༡༠༡༽ ༄། །ཤེས་རབ་ཟབ་མོའི་ཕྲེང་བ་ཉེས་པ་རབ་ཟད་ཀྱི་བསྟན་བཅོས།། ཨོཾ་སྭསྟི། །ཉེས་པ་ཐམས་ཅད་རབ་ཟད་ཅིང༌། །ཡོན་ཏན་ཀུན་གྱི་གཏེར་གྱུར་པ། །འབྲས་བུ་ཐམས་ཅད་རྫོགས་མཛད་པ་ཡི། །བླ་མ་རྣམས་ལ་ཕྱག་འཚལ་ལོ། །འགྱུར་མེད་བཅད་པ་ཆེན་པོ་ཡི། །ཤེས་རབ་ཟབ་མོ་བརྟན་པ་དང༌། །གཅོལ་ཆུང་སྤང་སྤྱོད་རྣམ་སྤངས་ནས། །གཞན་གྱི་སྤྱོད་དང་བསྲེ་མི་བྱ། །གང་ལ་ཡང་གཞག་ས་ཏིག་ཏིག་མེད། །ཇི་ལྟར་བྱས་ཀྱང་འགྲུབ་པར་ངེས། །ཝ་དང་འདྲ་བའི་སྤྱོད་པ་ཡི། །བྲེད་རྔངས་ཙབ་ཙུབ་རྣམ་པར་སྤོངས། །ལ་ཀའི་བྱ་སྒྲོ་ཇི་བཞིན་དུ། །རྐྱེན་གྱི་དབང་དུ་མ་གཏང་མཛོད། །བརྟན་པ་རི་བོ་ལྟ་བུར་མཛོད། །ཟབ་པ་རྒྱ་མཚོ་ལྟ་བུར་མཛོད། །ཡིད་བཞིན་ནོར་བུ་རིན་པོ་ཆེ། །ཀླུ་དབང་རྒྱལ་པོ་བཞིན་དུ་བཅང༌། །བཅང་ངོ་བཅང་ངོ་ལན་གསུམ་དུ། །ངེས་པའི་དོན་འདི་འགྱུར་བ་མེད། །དགོས་པའི་དུས་སུ་གསུང་གིས་སླེབ། །ཆས་གཉིས་མི་བྱ་དོན་མི་གཏོང༌། །འགྲུབ་པའི་དུས་སུ་བསྒྲུབ་པར་བྱ། །མི་འགྲུབ་འགྱོད་པ་ཆེན་པོར་འགྲོ། །སེམས་ཅན་དོན་ལ་འབད་པར་བྱ། །ཚེ་གཅིག་ཆོས་ཀྱི་བར་ཆད་དང༌། །རང་གཞན་ཐམས་ཅད་ཕུང་བ་ཡི། །དུག་དང་འདྲ་བའི་བར་ཆད་བསལ། །མ་བསལ་ཉེས་པ་སྣ་ཚོགས་འབྱུང༌། །གལ་པོ་ཆེ་ལ་སྙིང་རྗེ་སྤང༌། །ཤེས་རབ་ཟབ་མོའི་རྗེས་སུ་འབྲང༌། །བསྒྲུབ་པས་མི་འགྲུབ་དོན་མ་གཏང༌། །ཤེས་རབ་གྱིས་ཤིག་ཆོལ་ཟངས་པ། །ཤེས་རབ་ཟབ་མོའི་འཕྲེང་བ་འདི། །མི་ཉམས་བདེ་སྐྱིད་འབྱུང་བ་ཡི། །རིན་ཆེན་བདུན་ལྟར་དགེ་བ་བསྒྲུབ། །དམ་པ་རྣམས་ཀྱི་བྱིན་རླབས་ཀྱིས། །བདག་གི་ཆོས་འདི་གྲུབ་མཛད་གསོལ། །དགེ་བ་བྱང་ཆུབ་ཆེན་པོར་བསྔོ།། །། ༡༠༢༽ ༄། །ལས་དང་ལས་ཀྱི་འབྲས་ཆུད་མི་ཟ་བར་བསྟན་པ།། ཨོཾ་སྭསྟི། འཁོར་འདས་ལས་ཀྱི་བདག་པོ་བཅོམ་ལྡན་ཧེ་རུ་ཀ༔ །བཟང་ངན་ལས་ལ་རྣམ་སྨིན་སོ་སོར་འབྱུང༌། །ཚུར་བསྣུན་ཕྱིར་བསྲིངས་ལས་ལ་དབང་བའི་ཕྱིར། །ལས་བྱས་གཉེན་པོ་མེད་ཅེས་བྱ་བ་མིན།། །།

༡༠༣༽ ༄། །རིན་པོ་ཆེའི་ཕྲེང་བ་ཉེ་གནས་རིན་ཆེན་རྡོ་ལ་གནང་བ།། ཨོཾ་སྭསྟི། དུས་གསུམ་མགོན་པོ་ཆོས་རྗེ་རིན་ཆེན་དང༌། །ཕྱོགས་བཅུའི་སངས་རྒྱས་རྣམས་དང་ཡི་དམ་ལྷ། །བླ་མེད་དཀོན་མཆོག་གསུམ་དང་འཕགས་རྣམས་ལ། །གུས་པས་ཕྱག་འཚལ་སྐྱབས་སུ་ཉེ་བར་མཆི། །ལུས་ངག་ཡིད་གསུམ་སྤྱོད་པ་རྣམས། །རྣམ་པར་དག་པ་བཞི་ལྟར་སྤྱད། །བསམ་པ་རྣམ་དག་བྱང་ཆུབ་སེམས། །ངག་བརྗོད་པ་རྣམ་དག་བདེན་ཚིག་སྨྲ། །ཡིད་རྣམ་པར་དག་པ་ཉོན་མོངས་མེད། །ལུས་རྣམ་པར་དག་པ་བསྐྱེད་རིམ་ལྷ། །ལུས་ངག་ཡིད་གསུམ་བྱ་བ་དང༌། །བྱེད་པ་མ་ལུས་ཐམས་ཅད་ཀུན། །རིན་ཆེན་བྱང་ཆུབ་སེམས་ལས་སྐྱེས། །སེམས་དེས་རབ་ཏུ་ཕྱེ་བ་ཡི། །མི་དགེ་སྤང་ཞིང་དགེ་བ་བསྒྲུབ། །ཆགས་དང་སྡང་དང་རྨོངས་པ་གསུམ། །དུག་དང་འདྲ་བས་སྤང་བར་བྱ། །མ་ཆགས་ཞེ་སྡང་གཏི་མུག་མེད། །ལུས་ངག་ཡིད་ཀྱི་བྱ་བ་རྣམས། །རང་དོན་གཞན་དོན་ཀུན་གྱི་དོན། །སེམས་མཉམ་པ་ཉིད་ཀྱིས་བསྒྲུབ་པར་བྱ། །མ་ནམ་མཁའ་མཉམ་པའི་སེམས་ཅན་གྱིས། །ཕ་མ་མ་བྱས་གཅིག་ཀྱང་མེད། །ཀུན་གྱི་དྲིན་ལན་བསྐང་བའི་ཕྱིར། །གཉིས་མེད་འོད་གསལ་ཆེན་པོ་དང༌། །ཀུན་རྫོབ་བྱང་སེམས་རིན་པོ་ཆེ། །གཉིས་པོ་དབྱེ་བ་མེད་པ་ཡི། །རྒྱུ་འབྲས་རྟེན་འབྲེལ་འབའ་ཞིག་བསྒྲུབ། །ནམ་མཁའ་ལྟ་བུའི་རྒྱུ་འབྲས་དང༌། །གཞི་མེད་རྟེན་ཅིང་འབྲེལ་འབྱུང་གིས། །རང་གཞན་གཉིས་དང་འགྲོ་ཀུན་གྱི། །དོན་ཀུན་རབ་ཏུ་བསྒྲུབ་པར་བྱ། །དགེ་ལས་བདེ་བ་འབྱུང་བ་དང༌། །མི་དགེ་བ་ལས་སྡུག་བསྔལ་འབྱུང༌། །རྒྱུ་འབྲས་རྟེན་འབྲེལ་དབྱེ་བ་རྣམས། །བཞེད་པ་གྲུབ་མཐའ་ཆེན་མོ་ཡི། །རྗེས་སུ་འབྲང་བ་ཉིད་དུ་མཛོད། །ཕར་བསྲེ་ཚུར་བསྲེའི་འདོད་པ་ཡིས། །འཇིག་རྟེན་མགོན་པོ་རིན་ཆེན་གྱི། །བཞེད་དང་གྲུབ་མཐའ་ལས་གཞན་པ། །མ་གོ་རྨོངས་པའི་འགའ་ཞིག་གིས། །ཕན་གྱི་ལན་དུ་གནོད་སྐྱེལ་བའི། །བླུན་པོ་ཤེས་རབ་མིག་བྲལ་བ། །ཁ་ཅིག་གནོད་པར་སྨྲ་བ་རྣམས། །དེ་དག་ཀུན་ཀྱང་ཅིར་འགྱུར་གྲང༌། །ངག་བརྗོད་པ་རྣམ་པར་དག་པ་ནི། །བརྗོད་མེད་སྟོང་པ་ཉིད་ཡིན་པས། །རྐྱེན་གྱི་དབང་གིས་སྨྲ་བ་རྣམས། །སྒྲ་གྲགས་སྟོང་ཡིན་པས་བརྗོད་པར་བྱ། །བླ་མ་གོང་མའི་ཞལ་ནས་ཀྱང༌། །བདེན་ཚིག་དྲང་སྲོང་འདྲ་བ་ཡིན། །གསུངས་པས་དེ་ལྟར་སྨྲ་བར་བྱ། །སྙན་ཚིག་སྤྲིངས་ཡིག་འདྲ་བར་སྨྲ། །ལེགས་ཚིག་རྒྱན་དང་འདྲ་བར་སྨྲ། །འུབས་ཀྱིས་ཧྲིལ་གྱིས་དྲིལ་ལགས་ན།

ད་ནས་བྱང་ཆུབ་མ་ཐོབ་པར། །ངག་བདེན་པའི་ཚིག་ལ་གནས་པར་བྱ། །རྫུན་སྨྲས་རང་གཞན་བསླུ་བ་འདི། །དུག་དང་འདྲ་བས་སྤང་བར་མཛོད། །སྐྱེ་དང་འགག་དང་གནས་པ་མེད། །མ་སྐྱེས་སྐྱེ་བ་མེད་པར་སྤྱོད། །སྐྱེས་པ་སྐྱེ་མེད་ནམ་མཁའ་བཞིན། །ཆོས་ཀུན་སྤྲོས་དང་བྲལ་བ་ལ། །རི་བོང་རྭ་དང་སྦལ་པའི་སྤུ། །མེད་ལ་ཡོད་པར་མི་ལྟ་བར། །མེད་པ་སྤྲོས་དང་བྲལ་བ་ནི། །རྣམ་དག་ནམ་མཁའི་ངོ་བོར་སྤྱོད། །ནམ་མཁའ་རྟོག་དང་དཔྱོད་དང་བྲལ། །ངོ་བོ་སྟོང་པ་འབའ་ཞིག་ཡིན། །སྟོང་པ་སྟོང་པས་སྟོང་པ་ནི། །ཡིད་འདུ་བྱེད་ཀུན་དང་བྲལ་བ་དེ། །རྣམ་པར་དག་པའི་ངོ་བོ་ཡིན། །གཟུང་དང་འཛིན་པ་ཐམས་ཅད་ནི། །ངོ་བོ་ཉིད་ཀྱིས་བྲལ་བ་དེ། །དུས་གསུམ་རྒྱལ་བའི་ཆོས་སྐུ་ཡིན། །འཛིན་པ་ནམ་མཁའི་མདུད་པ་དེ། །བླ་མ་དམ་པའི་བྱིན་རླབས་ཀྱིས། །བཀྲོལ་ནས་ནམ་མཁའི་ངོ་བོར་སྤྱོད། །ནམ་མཁའ་ལྟ་བུའི་ཆོས་རྣམས་ལ། །ནམ་མཁའ་ལྟ་བུར་བསྒོམ་བྱས་ན། །ཡིད་རྣམ་པར་དག་པའི་ངོ་བོ་དེ། །བླ་མེད་བྱང་ཆུབ་རྫོགས་སངས་རྒྱས། །སྐུ་དང་གསུང་དང་ཐུགས་རྣམ་གསུམ། །མི་ཟད་རྒྱན་གྱི་འཁོར་ལོ་འདི། །འཁོར་བ་མ་སྟོངས་བར་དུ་འཁོར། །ནམ་མཁའ་མཉམ་པའི་མ་རྒན་རྣམས། །བདེ་ཐོབ་སྡུག་བསྔལ་བྲལ་བ་དང༌། །བླ་མེད་བྱང་ཆུབ་མཆོག་ལ་འགོད། །དེ་ཡིད་རྣམ་པར་དག་པའི་འབྲས་བུ་ཡིན། །ཀུན་བཏགས་སྤྲོས་པས་སྟོང་གྱུར་ཅིང༌། །ལས་དང་ཉོན་མོངས་ཤེས་བྱ་ཡི། །སྒྲིབ་པ་གསུམ་དང་བྲལ་བ་དེ། །རྡོ་རྗེ་ལུས་ཀྱི་གནས་ལུགས་ཡིན། །རང་དང་གཞན་དང་འགྲོ་བ་རྣམས། །གདོད་ནས་རྡོ་རྗེ་འཛིན་པ་ཡིན། །རང་དང་སེམས་ཅན་མ་ལུས་ཀུན། །རང་ཉིད་སངས་རྒྱས་ཐམས་ཅད་དང༌། །དཔའ་བོ་ཐམས་ཅད་ཉིད་དང་ནི། །རྡོ་རྗེ་འཛིན་པ་རང་ཉིད་ཡིན། །གཞན་དང་འགྲོ་བ་མ་ལུས་པའང༌། །དེ་དང་འདྲ་བར་གནས་པ་ཡིན། །མ་རྟོགས་འཁོར་བའི་འདམ་དུ་བྱིང༌། །རྟོགས་ན་རང་ཉིད་སངས་རྒྱས་ཡིན། །དེས་ན་ཆོས་སྒོ་དབང་ལ་རག

།མཚན་ཉིད་ལྡན་པའི་བླ་མ་ལ། །དད་དང་གུས་པའི་འདུན་པ་ཡིས། །དབང་ལེགས་པར་ལེན་པ་ཤིན་ཏུ་གཅེས། །ཐ་མལ་ལུས་སུ་འཛིན་པ་འདིས། །འཁོར་བ་སྡུག་བསྔལ་གྱི་རྒྱ་མཚོར་འཁྱམས། །སྡུག་བསྔལ་དཔག་ཏུ་མེད་པ་མྱོང༌། །ད་རྡོ་རྗེ་འཛིན་པ་བླ་མ་ཡིས། །དབང་ལེགས་པར་བསྐུར་བའི་གོ་བ་དང༌། །རྡོ་རྗེ་སློབ་མའི་མོས་གུས་ཀྱིས། །དབང་ལེགས་པར་ཐོབ་པའི་རྒྱུ་མཚན་འདི། །གདོད་ནས་རྡོ་རྗེ་འཛིན་པ་ཉིད། །དབང་གིས་ལེགས་པར་ངོ་སྤྲད་ཅིང༌། །རྡོ་རྗེ་འཛིན་པ་རང་གིས་རྟོགས། །འདི་ལ་རྡོ་རྗེ་འཆང་ཞེས་བྱ། །འདི་ལ་ཧེ་རུ་ཀ་ཞེས་བྱ། །རྣལ་འབྱོར་ཆེན་པོ་འདི་ཡིས་ནི། །ཞི་རྒྱས་དབང་དང་དྲག་པོ་ཡི། །འཕྲིན་ལས་རྣམ་པ་བཞི་པོ་འདིས། །གདུལ་བྱ་རྒྱ་མཚོ་ལྟ་བུ་རྣམས། །རྡོ་རྗེ་འཛིན་པ་ཉིད་ལ་འགོད། །ཐ་མལ་ལུས་སུ་འཛིན་པ་དག །འཁྲུལ་པ་དེ་དང་བྲལ་བས་ན། །ལུས་རྣམ་པར་དག་པའི་ངོ་བོ་ཡིན། །ངོ་བོ་ལྷ་དང་སྟོང་པ་གཉིས། །སྒྱུ་མ་ལྟ་བུའི་ལྷ་སྐུར་གཅིག །སྤྲེའུ་མཇུག་གཡུགས་ཤིང་བསྒྲུབས་པ་ཡི། །ལོག་པའི་སྒྱུ་མ་མ་ལགས་ལ། །སྒྱུ་མས་གཟུང་དང་འཛིན་པ་དང༌། །རྟོག་དང་རྣམ་པར་རྟོག་པ་དང༌། །འཁྲུལ་པ་ཐམས་ཅད་ཟད་པར་བྱས། །དེ་ལྟ་བུ་ཡི་བསྐྱེད་རིམ་ལྷ། །ལྷ་ཉིད་སྟོང་པ་སྟོང་པ་ལྷ། །ཚེ་གཅིག་ལུས་གཅིག་འདི་ཉིད་ལ། །རྡོ་རྗེ་འཛིན་པ་ཐོབ་པ་དེ། །རྣམ་པར་དག་པའི་ལུས་སུ་བསྟན། །འཁོར་དང་མྱ་ངན་འདས་པ་ཡི། །ཆོས་རྣམས་མ་ལུས་ཐམས་ཅད་ཀུན། །སེམས་ཉིད་གདོད་ནས་མ་སྐྱེས་པ། །སྤྲོས་དང་བྲལ་བའི་ངོ་བོ་ཡིན། །སྣང་བ་དཀར་དམར་སྣ་ཚོགས་པ། །སེམས་ལས་གཞན་པ་མེད་པ་འདི། །འཁོར་དང་མྱ་ངན་འདས་པ་ཡི། །ཆོས་རྣམས་རྐྱེན་གྱི་དབང་གིས་སུ། །སྣ་ཚོགས་སུ་སྣང་བ་ངོ་མཚར་ཆེ། །ལས་སྣ་ཚོགས་སུ་བསྒྲུབ་པ་རྒྱུ་འབྲས་ཡིན། །བཟང་པོའི་རྒྱུ་དང་འབྲས་བུ་ཡིས། །འཁོར་བའི་བདེ་འབྲས་མང་པོ་དང༌། །མྱ་ངན་འདས་པ་འཐོབ་པ་དེ། །བཟང་པོའི་རྒྱུ་དང་འབྲས་བུ་ཡིན། །འདི་སྒྲུབས་དང་སྐྱེས་བུ་དམ་པ་ཀུན། །ཐོག་མ་བར་དང་མཐའ་མའི་བར། །དགེ་ལས་བདེ་བ་འབྱུང་བ་ཡི། །འབྲས་བུ་བཟང་པོ་སྤྱོད་པར་གྱིས། །མི་དགེ་བ་ལས་སྡུག་བསྔལ་འབྱུང༌། །དམྱལ་བ་ཡི་དྭགས་དུད་འགྲོ་དང༌། །འཁོར་བ་སྡུག་བསྔལ་རྒྱ་མཚོ་དང༌། །སྡུག་བསྔལ་མཐའ་མེད་ཉམས་སུ་མྱོང༌། །ངན་པའི་རྒྱུ་འབྲས་རྟེན་འབྲེལ་འདིས། །འཁོར་བའི་བདེ་སྐྱིད་མ་ལུས་འཇོམས། །མྱ་ངན་འདས་པ་ག་ལ་འཐོབ། །སྲོག་ལ་བབ་ཀྱང་སྤང་བར་བྱ། །འཁོར་བ་སྡུག་བསྔལ་གྱི་རྒྱ་མཚོ་དང༌། །མྱ་ངན་འདས་པའི་ཁང་བཟང་གཉིས། །སེམས་ལས་གཞན་པ་ཕྱི་རོལ་གྱི། །སྤུ་ཙམ་མེད་པ་ངོ་མཚར་ཆེ། །དེས་ན་སྣང་བ་རང་སེམས་ཡིན། །ལས་སྣ་ཚོགས་སུ་བསྒྲུབ་པར་བྱེད་པ་དང༌། །དགེ་དང་མི་དགེའི་ལྟ་ལུགས་ཀྱིས། །འབྲས་བུ་སྤུ་རིས་མ་འཆོལ་བ། །སོ་སོར་འབྱུང་བ་ངོ་མཚར་ཆེ། །ལར་སྡིག་པ་སྤོངས་ལ་དགེ་བ་སྒྲུབས། །དགེ་སྡིག་གང་ཡིན་མ་ཤེས་ན། །འདོད་ཆགས་ཞེ་སྡང་གཏི་མུག་བཅས། །དེས་བསྐྱེད་ལས་ནི་མི་དགེ་བ། །མ་ཆགས་ཞེ་སྡང་གཏི་མུག་མེད། །དེས་བསྐྱེད་ལས་ནི་དགེ་བར་གསུངས། །བཀའ་སྡེ་སྣོད་གསུམ་དང་རྒྱུད་སྡེ་བཞི། །རྒྱལ་བའི་གསུང་རབས་མ་ལུས་པས། །སྤང་བྱ་གཉེན་པོ་གཉིས་སུ་གསུངས། །འདོད་ཆགས་ཞེ་སྡང་གཏི་མུག་བཅས། །དེས་བསྐྱེད་ལས་ནི་སྤང་བྱའོ། །མ་ཆགས་ཞེ་སྡང་གཏི་མུག་མེད། །དེས་བསྐྱེད་ལས་ནི་གཉེན་པོ་ལགས། །སྤང་བྱ་སྤོང་བར་བྱེད་པ་དང༌། །གཉེན་པོ་བསྟེན་པའི་བརྟུལ་ཞུགས་ཟུངས། །འདས་མ་འོངས་དུས་གསུམ་གྱི་སངས་རྒྱས་དང༌། །བྱང་ཆུབ་སེམས་དཔའ་ཆེན་པོ་རྣམས། །ཉན་ཐོས་རང་སངས་རྒྱས་རྣམས་ཀུན། །སྤང་བྱ་འདི་དང་གཉེན་པོ་འདི། །བསྟེན་པས་བྱང་ཆུབ་རྣམ་གསུམ་འཐོབ། །དེ་ལྟར་བསྒྲུབས་ནས་སྐྱེས་བུ་ཁྱེད། །ལུས་ངག་ཡིད་ཀྱི་བྱ་བ་ཡིས། །བླ་མེད་བྱང་ཆུབ་བསྒྲུབ་པའི་ཐབས། །ཆགས་སྡང་རྨོངས་པ་སྤངས་པའི་སེམས། །བྱང་ཆུབ་སེམས་ལས་སྐྱེས་པར་བསྒྲུབ། །ཐ་མལ་ལུས་ཀྱི་འདུ་བྱེད་སྤང༌། །བསྐྱེད་རིམ་ལྷ་དང་རྣམ་འགྱུར་གསུམ། །སྒྲུབ་པའི་བརྟུལ་ཞུགས་གཟུང་བར་བྱ། །འདི་ཐེག་ཆེན་སྔགས་ཀྱི་སྤྱོད་པ་ཡིན། །ཀུ་སུ་ལུ་ཡི་རྣལ་འབྱོར་པས། །སྤྱོད་དང་ཚེ་གཅིག་ལུས་གཅིག་གིས། །འགྲོ་བ་ཀུན་གྱི་རེ་གནས་ཉིད། །རང་ཉིད་ཡིན་པར་ཤེས་པར་བྱ། །བཟང་ངན་བར་མ་ཐམས་ཅད་ལ། །ལུས་ངག་ཡིད་གསུམ་བྱམས་པ་དང༌། །སྙན་ཚིག་ལེགས་ཚིག་བྱམས་ཚིག་གིས། །ཆོས་དང་མཐུན་དང་ཡོན་ཏན་རྣམས། །བསྐྱེད་པའི་ཞལ་ཏ་སྨྲ་བར་བྱ། །གཞན་ཕན་རང་དོན་ཡིན་པར་གསུངས། །མཐོ་དམན་བཟང་ངན་མང་པོ་དང༌། །འགྲོགས་ཤིང་ལྷན་ཅིག་སྤྱོད་པའི་ཚེ། །བཟང་པོ་སྤྱོད་ལ་ཆགས་པ་དང༌། །ངན་པ་སྤྱོད་ལ་སྡང་བ་སྤང༌། །བཟང་ངན་སྤྱོད་པ་མ་ལུས་པ། །བཟང་པོ་སྤྱོད་པར་བལྟ་བར་བྱ། །སྟོང་གསུམ་སྟོང་གི་ཕ་རོལ་ནས། །ཤར་ཕྱོགས་སྟོང་གི་ཕ་རོལ་ན། །སྐྱེ་འགྲོ་རྩི་ཤིང་ནགས་ཚལ་ཀུན། །ཀུན་ཀྱང་བཛྲ་ཧེ་རུ་ཀཿ

།བླ་མ་གོང་མའི་རྗེས་སུ་འབྲང༌། །སྣང་སྲིད་འདི་ཀུན་ཆོས་ཀྱི་སྐུ་ཡིན་པས། །མ་སྐྱེས་སྤྲོས་དང་བྲལ་བའི་ངོ་བོ་དེར། །རྒྱུ་དང་འབྲས་བུའི་རྟེན་འབྲེལ་མ་ལུས་པ། །ལེགས་པར་སྒྲུབ་པའི་བརྩོན་འགྲུས་བརྩམ་པར་བྱ། །འགྲོ་བ་རྣམས་ལ་ཕན་པར་བྱ་ཕྱིར་དང༌། །ཤེས་རབ་མིག་གིས་ཆོས་རྣམས་ཀུན་ལ་ནི། །ཆགས་ཐོགས་མེད་པར་འགྱུར་བར་བྱ་བའི་ཕྱིར། །རྟག་ཏུ་ཕྱི་བཞིན་འབྲང་བའི་དགེ་སྦྱོང་ཉིད། །ལུས་ངག་ཡིད་གསུམ་བྱམས་པ་ཡིད་འོང་བས། །རྟག་ཏུ་བླ་མའི་ཞབས་ཏོག་བྱེད་པ་ཡི། །ཤཱཀྱའི་དགེ་སྦྱོང་རིན་ཆེན་རྡོ་རྗེས་ཞུས། །འདི་བྲིས་བསོད་ནམས་ཕུང་པོ་མཐའ་ཡས་དེས། །བློ་གྲོས་མིག་བྲལ་ལོག་པར་སྨྲ་བ་ཡྀ། །རྨོངས་རྣམས་རྣམ་པར་དག་པའི་མིག་གིས་ནི། །ཆོས་གཏེར་རིན་ཆེན་འདི་ནི་མཐོང་གྱུར་ནས། །འགྲོ་ཀུན་བླ་མེད་བྱང་ཆུབ་ཐོབ་པར་ཤོག །རྟག་ཏུ་ཉམས་སུ་བླང་བའི་མན་ངག་རིན་པོ་ཆེའི་ཕྲེང་བ་ཞེས་བྱ་བ་ཉེ་གནས་རིན་ཆེན་རྡོ་རྗེས་ཞུས་པ་རྫོགས་སོ།། །། ༡༠༤༽ ༄། །གདན་ཁྲི་ཕུལ་བའི་ཡོན་བསྔོ།། གདན་ཁྲི་ཆེན་པོ་འདི་ཕུལ་བའི། །བསོད་ནམས་ཕུང་པོ་བསམ་ཡས་ཀྱིས། །ནམ་མཁའ་མཉམ་པའི་སེམས་ཅན་རྣམས། །བྱང་ཆུབ་དམ་པ་ཐོབ་པར་ཤོག། །ཤེས་རབ་ཡོད་དེ་དད་པ་ཆུང༌། མོས་གུས་ཅན་ལ་ངོ་རེ་ཚ། །ཚིག་ཐ་སྙད་ཡོད་དེ་དོན་ལ་ཞན། །རྟོགས་ལྡན་རྣམས་ལ་ངོ་རེ་ཚ།། །། ༡༠༥༽ ༄། །ཕྱག་ཚང་ཕུལ་བའི་ཡོན་བསྔོ།། ཨོཾ་སྭ་སྟི། །ཕྱག་ཚང་ཕུལ་བའི་བསོད་ནམས་འདིས། །ངན་སོང་སྡིག་པ་ཕྱིར་མནན་ཏེ། །མཐོ་རིས་གནས་སུ་འགྲོ་བ་དང༌། །བྱང་ཆུབ་རྣམ་གསུམ་བརྒྱུད་ནས་ཀྱང༌། །བླ་མེད་བྱང་ཆུབ་ཐོབ་གྱུར་ཅིག །ཆོས་ཀྱི་འཁོར་ལོ་བསྐོར་ནས་ཀྱང༌། །མི་ཟད་རྒྱན་གྱི་འཁོར་ལོ་ཡིས། །འགྲོ་བ་མ་ལུས་སྨིན་གྱུར་ཅིག། །། ༡༠༦༽ ༄། །མངྒ་དྷ་རྡོ་རྗེ་གདན་འབྲི་གུང་བྱང་ཆུབ་གླིང་གི་བཅའ་ཁྲིམས།། ཨོཾ་སྭ་སྟི། རྗེ་རིན་པོ་ཆེ་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། །ངན་བུ་ན་སོ་རྒས།

ལུས་ཀྱི་ནུས་པ་ཟད་པ་དང༌། ཆོས་རྗེའི་གསུང་ཡོད་པས་ད་ལོ་གདན་ས་རིན་པོ་ཆེར་འགྲོ་བར་བརྩམས་པ་ཡིན་པ་ལ། སློབ་དཔོན་གཅུང་པོས་དབུ་མཛད་པ་མཁན་སློབ་རྣམ་པ། སྒོམ་པ་བ། ཆོས་རྗེའི་ཉེ་གནས་ཀྱི་དབུ་མཛད། ཉེ་གནས་ཡ་གསུམ། སྒོམ་པ་ཤཱཀྱ་དཔལ། དཔོན་བྱང་ཡེ་ཤེས། སྤྱི་དཔོན་རྣམ་པ་དང་བཅས་པ། དགེ་འདུན་གྲ་ནང་སྤྱི་སྒོ་ཡོན་མཆོད་ཐམས་ཅད་ཀྱིས་གནད་གཅུད་ཆེན་པོ་ལ་བླངས་ནས་ཇི་ལྟར་གྱུར་ཀྱང་ཕར་ལ་གནང་བར་མ་བྱུང༌། ད་ཅི་འོས་སྡོད་པའི་ངོས་ནས་ངན་བུས་ཇི་ལྟར་གསུང་བ་དེ་དགེ་འདུན་སྤྱིས་བསྒྲུབ་པ་དང༌། སྒོམ་པ་བས་དབུ་མཛད་པ་དཔོན་ལས་ཉི་ཤུ་པོ་དང་བཅས་པས་བསྒྲུབ་པར་ཞུ། ཕུན་སུམ་ཚོགས་པའི་དགེ་འདུན་སྐྱོང་བ་རྗེ་རིན་པོ་ཆེའི་ཐུགས་དགོངས་ལགས་པས་སྐྱོང་བ་དང༌། སྤེལ་བའི་ཐབས་དགེ་འདུན་གཉུག་མར་ཐེལ་ལ་བཞུགས་པ། རྗེ་རིན་པོ་ཆེའི་བུ་རྒན་རྣམས་ཀྱིས་དབུ་མཛད་པ། ཡབ་སྲས་གོང་མ་རྣམས་དགེ་འདུན་སྤྱིས་བཀུར་བ་དང༌། མོས་གུས་བྱེད་པར་ཞུ་བ་དང༌། ཕལ་ཆེར་སྐུ་མཚམས་སུ་བཞུགས་ནས་ཐུགས་དམ་འབའ་ཞིག་མཛད་པར་ཞུ་བ་དང༌། ཁྲིད་མ་ཚར་བ་རྣམས་ཀྱིས་ཁྲིད་མ་ཆག་པར་མཛད་པར་ཞུ་བ་དང༌། མཁན་སློབ་རྣམ་པས་བན་རྒྱུ་རབ་ཏུ་འབྱིན་པའི་ངོས་ནས། དབྱར་དགུན་གཅིག་ཚུན་ཆད་ཀྱི་བརྒྱགས་ཡོད་པ་དང༌། སོ་སོ་ལས་ཚན་གྱིས་བདག་བྱེད་པ་མ་གཏོགས་པ། བན་གཉེར་བས་མཁན་སློབ་ལ་ཞུ་བ་མ་འབུལ། ལས་ཚན་གྱིས་མིས་ཀྱང་ངོས་ཕུལ་ནས་མཁན་སློབ་ལ་ཞུར་མ་འཇུག ཞུས་ཀྱང་དེའི་རིགས་དེ་མཁན་སློབ་རྣམ་པས་ཀྱང་རབ་ཏུ་མི་འབྱིན་པར་ཞུ། སྤྲང་པོ་དང་མི་ལོག་བཟའ་མེད་ཐམས་ཅད་རབ་ཏུ་བྱུང་བས་བསྟན་པ་བསྣུབ་པར་འདུག དེ་འདྲ་བ་རྣམས་ཀྱིས་དབུ་རུ་ཀླུངས་ཆེན་འདིར་ཆོས་དང་མི་མཐུན་པ་སྣ་ཚོགས་བྱེད། སུན་འདོན། ཞབས་འདྲེན་རྣམས་བྱེད་པར་འདུག་པས། དེའི་རིགས་རྣམས་ད་ཕྱིན་ཆད་རབ་ཏུ་མི་འབྱིན་པར་ཞུ། དེ་འདྲ་བ་རྣམས་རབ་ཏུ་བྱུང་ན་འདིར་བཅའ་ཁྲིམས་ཅི་བྱས་ཀྱང༌།

བ་རྒན་མ་ཤི་ན་སྙི་སླན་རྒྱུན་མི་ཆད་ཀྱི་ཚུལ་དུ་འོང་བར་འདུག བཅའ་ཁྲིམས་བྱས་མ་བྱས་མི་འདུག རྩ་བ་འདིར་ཐུག་ནས་འདུག སློབ་དཔོན་ལྷ་འདུལ་བ་འཛིན་པ་ལ་བན་གསར་རྣམས་འདུལ་བ་ཉན་པ་ལ་ཁྱེད་བན་གཉེར་བ་རྣམས་ཀྱིས་བསྐུལ། བསླབ་བསྲུང་ངོ་མ་ཤེས་པས་ཐམས་ཅད་སུན་འདོན་པར་འདུག སློབ་དཔོན་ཆོས་སྒོ་བས་བན་སར་རྣམས་ལ་དམ་ཚིག་གི་ཆོས་དང༌། གཏོར་མ་གཏོང་བ་ལ་སོགས་པ་གསུང་བར་ཞུ། བན་གཉེར་བས་ཀྱང་སྐུལ། གཏོར་མ་མཐེབ་ཀྱུ་རེ་བསྔོ་ཤེས་པ་ཡང་དཀའ་བར་ཡོད་པར་གདའ། གླིང་རིན་པོ་ཆེར་བཞུགས་པའི་དགེ་འདུན་རྣམས་འདུན་པ་གཅིག་ཏུ་མཛད་པ་དང༌། མདུན་མ་རྒྱུན་མིག་གཅིག་ནས་འདོན་པ། དེ་དང་འདྲ་བར་རི་ཁྲོད་དང་ཕྱོགས་ཐམས་ཅད་ན་བཞུགས་པའི་དགེ་འདུན་རྣམས་འདུན་པ་གཅིག་ཏུ་མཛད་ནས་སྒྲུབ་པ་དང༌། ཆོས་དང་མཐུན་པ་མཛད་ཅིང་ཆོས་དང་མི་མཐུན་པ་མེད་པ། ལུང་ཐམས་ཅད་འབྲི་གུང་ཐེལ་ནས་བླ་མ་དགེ་འདུན་རྣམས་ཀྱིས་ཇི་ལྟར་བཏང་བ་བསྒྲུབ་པ་མ་གཏོགས་པ་བཅད་པ་མི་མཛད་པར་ཞུ། སྒྲུབ་པ་མི་ནུས་པའི་མི་རྣམས་རང་གི་ཚེ་ཕྱིད་ཐབས་ཀྱི་བྱ་བྱེད་འབྲི་གུང་ཐེལ་ལ་ཤ་ཚ་བཏང་བ་མང་པོ་མི་མཛད་པར་ཞུ། ནང་པའི་གཞིས་ཀ་བ་དཔོན་སྐྱ་དབུས་ཁམས་ན་ཡོད་པ་རྣམས་ཀྱིས་ཀྱང་ཆོས་དང་མཐུན་པས་གླིང་རིན་པོ་ཆེའི་ཞབས་ཏོག་མཛད་པ་དང༌། ཆོས་དང་མི་མཐུན་པ་མེད་པ་དང༌། ཁ་སྨྲས་དང་ཁ་མཆུའི་རྩ་བ་མང་པོས་རང་གཞན་ཐམས་ཅད་ཕུང་བར་མི་མཛད་པར་མཁན་པོ་བྱང་མགོན་པ་དང༌། དཔོན་ཆེན་པོ་བྱང་ཤེའི་མཛད་པ་འདི་ལ་ལྟོས་ལ་དེའི་རྗེས་སུ་འབྲོངས། ངེད་ཡབ་སྲས་ཀྱིས་ཇི་ལྟར་གསུངས་པའི་གོང་འོག་ནས་མ་འབྱིན། ཕྱོགས་ཐམས་ཅད་ཀྱི་ཡོན་བདག་སྡེ་རིས་རྣམས་སྐྱོངས་ལ་བྱམས་པར་གྱིས། ལར་རྣམ་སྨིན་ལ་འཛེམས། ཆོས་དང་མི་མཐུན་པ་ཞབས་འདྲེན་ཡིན། ཆོས་དང་མཐུན་པའི་བྱ་བ་རྣམས་སྒྲུབ་པར་ཞུ། སྐྱི་ཤོད་དང་གཡོར་པོ་དང་ཕྱོགས་རྣམས་སུ་ཚོང་དང་བསོད་སྙོམས་ལ་སྙད་བཏགས་པའི་བན་སྡེ་ཆང་འཐུང་བ་བྱུང་ན་བསྟན་པའི་དགྲ་བོ་ཡིན་པས་ཆད་པས་ཆོད།

ཕྱིས་ཐིལ་ལ་མ་གཏོང༌། དབུ་རུ་ཀླུང་ཆེན་ན་ཐེལ་པ་ལྟར་བྱེད་པའི་སེར་ཁྱིམ་པ་རྣམས་སྡོམ་པ་སྐྱོར་དུ་ཆུག མི་སྐྱོར་ན་ཐེལ་པའི་ཁོག་ཏུ་མ་འཇུག ཐེལ་རིན་པོ་ཆེ་འདི་འགྲོ་མགོན་གྱི་ཕོ་བྲང་ཆེན་པོ་ཡིན་པས། བན་མོ་དང་སྒོམ་མ་དང་ནག་ཆགས་ཞག་ཏུ་ལོངས་པར་ཐེལ་ལ་མ་འཇོག མི་སྐྱས་སྤྱིལ་པོ་ཉོས་ནས་གཟའ་ཚང་འཁོར་བཅས་སྡོད་པ་ཡོད་པར་འདུག་པས་ཞག་གསུམ་ཚུན་ཆད་ལ་ཐམས་ཅད་ཕུད། ཐེལ་ལ་མ་འཇོག བན་དྷེས་རལ་གུ་གོན་པ་དང༌། ལྷམ་ནག་དང༌། གློག་པ་དང༌། ཞྭ་ཆོ་རུ་མོ་རུ་ལ་སོགས་པ་ཆོས་དང་མི་མཐུན་པའི་གོས་རྣམས་ཉི་ཤུ་བོས་ཤུས། ཕྱིན་ཆད་མ་གོན། ཙོག་སྣ་ཡན་ཆད་ནས་སྐྱེར་རུ་འཕྲང་ཕྱིན་ཆད་ལ་བན་དྷེས་རལ་གྲི་དང་མཚོན་ཐོགས་པ་རྣམས་ཕྲོགས། ཕྱིས་མ་འཛིན། ཆང་གི་འགྲིམ་འགྲུལ་མ་བྱེད། བྱེད་པ་མཐོང་ན་ཆད་པས་ཆོད། གླིང་གསེབ་ཏུ་འཐབ་མོ་དང་རྐུན་མ་མ་བྱེད། བྱས་ན་ཆད་པས་ཆོད། སོག་ཞིང་གི་ཡར་པ་རྣམས་ཕྱིན་ཆད་མི་འདེབས་པར་ཞུ། དགེ་བ་དྲི་མེད་ཟླ་འདྲ་འདིས། །འཇིག་རྟེན་མགོན་པོ་རིན་ཆེན་གྱི། །ཐུགས་ཀྱི་དགོངས་པ་རྫོགས་པ་དང༌། བྱང་ཆུབ་དམ་པ་ཐོབ་པར་ཤོག །ཕག་མོ་གྲུར་མཛད་པའོ།། །། 

༡༠༧༽ ༄། །སྤྱན་འདྲེན་ཞུ་ཡིག་དོན་གསལ་སྒྲོན་མེ་དེ་ཤི་རིན་པོ་ཆེར་ཕུལ་བ།། ཨོཾ་སྭསྟི། དཔལ་ལྡན་ཕག་མོ་གྲུ་པ་དང༌། །སྐྱོབ་མཛད་ཤཱཀྱའི་རྒྱལ་པོ་དང༌། །འཇིག་རྟེན་མགོན་པོ་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི། །དུས་གསུམ་རྒྱལ་བ་མ་ལུས་ཐམས་ཅད་གཅིག་ཏུ་གྱུར་པ་རྡོ་རྗེ་འཆང་གི་སྐུ། །འཕྲིན་ལས་ནམ་མཁའ་མཉམ་པས་འགྲོ་བ་མ་ལུས་བླ་མེད་ལ་འགོད་པའི། །སྐྱེས་མཆོག་མི་ཡི་སེང་གེ་དེ་ཤི་རིན་ཆེན་མཆོག་དེ་ལ། །ལྷར་བཅས་འཇིག་རྟེན་མ་ལུས་གུས་པས་ཕྱག་འཚལ་ཉེ་བར་སྐྱབས་སུ་མཆི། དུས་གསུམ་གྱི་རྒྱལ་བའི་མཆོད་རྟེན་ཆེན་པོ། གདན་ས་རིན་པོ་ཆེ་དཔལ་གྱི་ཕག་མོ་གྲུ་ནས། འགྲོ་བའི་མགོན་པོ་དེ་ཤི་རིན་པོ་ཆེའི་སྤྱན་སྔར། ཤཱཀྱའི་དགེ་སློང་གདན་ས་བས་ཞུ་བའི་དོན། ཁྱེད་སྐུ་ཁམས་རིན་པོ་ཆེ་བཟང་བར་བཞུགས་ཤིང༌། མི་མཐུན་པའི་རྐྱེན་ངན་དུ་མས་ཟིན་པའི་འགྲོ་བ་མང་པོ་ཕོངས་པ་རྣམས་དབུགས་འབྱིན་པར་མཛད་ཅིང༌། ཐར་པའི་གྲོང་ཁྱེར་ཆེན་པོར་ཁྲིད་པར་མཛད་པ་ལ་སྐྱོ་དུབ་མི་མངའ་ཞིང་ཟླ་བ་སྒྲ་གཅན་ལས་རྒྱལ་བ་ལྟར་བྱོན་པ་དེ་བདག་ཅག་ལ་སོགས་པ་སེམས་ཅན་རྣམས་ལ་བཀའ་དྲིན་ཆེ། སླད་ཀྱི་དོན་ཞུ་བ། བདག་ཉིད་ཆེན་པོ་ཁྱོད་ཀྱིས་མེས་ཀྱི་གདན་ས་རིན་པོ་ཆེར། བདག་ལ་སོགས་པ་འགྲོ་བ་མང་པོའི་དོན་དུ་འབྱོན་པར་ཞུ། འདས་པའི་དེ་བཞིན་གཤེགས་པ་འཁོར་བ་འཇིག །ད་ལྟར་ཤཱཀྱའི་རྒྱལ་པོ་ཆོས་ཀྱི་རྗེ། །མ་འོངས་མི་བསྐྱོད་རྒྱལ་པོ་སྨན་གྱི་ལྷ། །དུས་གསུམ་མགོན་པོ་ཕག་མོ་གྲུ་པ་ཡི། །རིགས་ལས་འཁྲུངས་པའི་སྐྱེས་ཆེན་འབྱོན་པར་ཞུ། །བྱང་ཆུབ་སེམས་གཉིས་དབྱེར་མེད་ངོ་བོའི་སྐུ། །ཚུལ་ཁྲིམས་འདབ་མཛེས་རྟོགས་པའི་འོད་རབ་འབར། །བསྐལ་པ་སྟོང་དུ་ལེགས་སྤྱད་འགྲོ་བའི་དཔལ། །བརྩེ་བ་ཆེན་པོ་ལྷོ་ཡི་ཕྱོགས་སུ་གཤེགས། །འཇིག་རྟེན་མགོན་པོ་དཔལ་ལྡན་འབྲི་གུང་པའི། །སྲས་ཀྱི་ཐུ་བོ་ཆོས་མཛད་ཀུན་གྱི་བདག །རྟེན་འབྲེལ་ཟབ་མོའི་ཚོགས་ལ་མངའ་བརྙེས་པའི། །སྐྱེས་ཆེན་མི་ཡི་ཉི་མ་འབྱོན་པར་ཞུ། །ལྷ་དང་བཅས་པའི་འཇིག་རྟེན་ཉོན་མོངས་རྣམས། །ཆོས་དང་ཟང་ཟིང་མི་འཇིགས་སྙན་ཚིག་གིས། །ལེགས་པར་སྡུད་ཅིང་བྱང་ཆུབ་ལ་འགོད་པ། །འཇིག་རྟེན་སངས་རྒྱས་གཉིས་པ་འབྱོན་པར་ཞུ། །སྲིད་པའི་ཆུ་ཀླུང་ཆེན་པོས་ཁྱེར་བ་ཡི། །སྐྱེ་དགུ་ཀུན་གྱི་སྤྱི་མཐུན་བསོད་ནམས་ལས། །ཡིད་འོང་ལྷུན་པོ་ལྟ་བུ་རྡོ་རྗེའི་སྐུ། །ལེགས་པར་གྲུབ་པའི་སྐྱེས་བུ་འབྱོན་པར་ཞུ། །ཡན་ལག་དྲུག་ཅུ་ལྡན་པའི་སྙན་གསུང་བ། །ལྷ་དང་ཀླུ་དང་གནོད་སྦྱིན་མི་རྣམས་ཀྱི། །སྒྲ་རྣམས་ཀུན་ཏུ་ཆོས་སྟོན་ཐེ་ཚོམ་གཅོད། །བདེན་གཏམ་སྙན་གསུང་སྐྱེས་ཆེན་འབྱོན་པར་ཞུ། །ཐུགས་ནི་འོད་གསལ་རྣམ་དག་ནམ་མཁའ་ལ། །མཁྱེན་གཉིས་ཉི་ཟླ་ལྟ་བུའི་སྟོབས་ཤར་བ། །དུས་གསུམ་མངོན་དུ་གྱུར་ལ་སྒྲིབ་མི་མངའ། །མཁྱེན་པའི་ཡེ་ཤེས་མཐའ་ཡས་འབྱོན་པར་ཞུ། །ཆོས་ཀྱི་རྒྱལ་པོ་མི་ཉག་རྒྱལ་ཁམས་སུ། །ཡིད་བཞིན་ནོར་བུ་ལྟ་བུ་ཁྱོད་བཞུགས་ནས། །ས་ཆེན་འདི་སྟེང་དགོས་འདོད་ཆར་པ་ཕབ། །མི་མཆོག་ཀླུ་རྒྱལ་གདན་སར་འབྱོན་པར་ཞུ། །གདན་ས་རིན་ཆེན་དཔལ་གྱི་ཕག་མོ་གྲུ། །ཤཱཀྱའི་དགེ་སྦྱོང་སྟོང་དང་བཅས་པ་འབུལ། །བདག་ཀྱང་བཀའ་འབངས་ཁྱོད་ཀྱི་གཡོག་དུ་མཆིས། །ཁྱེད་ལ་གསོལ་འདེབས་ཞུ་ཡིག་དོན་ཡོད་མཛོད། །ཞུ་རྟེན་རས་ཀྱི་སྐུ་ཕྱམ་མེ་ཏོག་མན་ཛུ་ཛི་བ་ཀའི་མདོག་ལྟར་དམར་བ་ལེགས་པ་གཅིག་བདོག་པས་སྐུ་ལ་གསོལ་བར་ཞུ།

བཞུགས་གདན་རྒྱུ་ལ་གཟིག་ལེགས་པ་གཅིག་དང༌། རྟ་བྱོལ་སོང་གི་རྒྱལ་པོ་གསལ་བ་དང་གསུམ་འབུལ་ཞིང་མཆིས། །དགེ་བ་འདིས་མཚོན་འཁོར་འདས་ཀུན་གྱི་དགེ་བ་དེས། །འགྲོ་རྣམས་འཇིག་རྟེན་གསུམ་མགོན་དཔལ་ལྡན་འབྲི་གུང་བའི་སྐུ་ཐོབ་ཤོག །རྫོགས་པའི་བྱང་ཆུབ་མཆོག་ཐོབ་ཤོག །དགེ་བ་དྲི་མེད་ཟླ་འདྲ་དེས། །བདག་དང་འགྲོ་བ་མ་ལུས་པ། །བླ་མེད་བྱང་ཆུབ་མཆོག་ཐོབ་ཤོག །དེ་ཤི་རིན་པོ་ཆེ་ལ་བསྐུར་བའི་སྙན་ངག །དོན་གསལ་སྒྲོན་མེ་ཞེས་བྱ་བའི་ཞུ་ཡིག། །། ༡༠༨༽ ༄། །ནམ་མཁའི་མདུད་པ་དགྲོལ་བ་རྣལ་འབྱོར་བྱང་སེང་གིས་ཞུས་པ།། ཨོཾ་སྭསྟི། དུས་གསུམ་རྒྱལ་བ་མ་ལུས་འདུས་པ་རྡོ་རྗེ་འཆང་གི་སྐུ། །གཉིས་མེད་དོན་སྟོན་ཟབ་ཅིང་ཡངས་པ་རྒྱ་མཚོ་ལྟ་བུའི་གསུང༌། །སྤྲོས་མེད་རང་བཞིན་མཐའ་བྲལ་ནམ་མཁའ་ལྟ་བུའི་ཐུགས། །ཡོན་ཏན་མཐའ་ཡས་འཇིག་རྟེན་གསུམ་གྱི་མགོན་པོ་རིན་ཆེན་གུས་ཕྱག་འཚལ། །འཁོར་བ་སྡུག་བསྔལ་རྒྱ་མཚོ་འདི། །ངར་འཛིན་བདག་ཏུ་འཛིན་ལས་བྱུང༌། །བདག་འཛིན་ཉོན་མོངས་ལས་ལས་སྐྱེས། །དམྱལ་བ་ཡི་དྭགས་དུད་འགྲོའི་གནས། །འགྲོ་བ་རིགས་དྲུག་སྡུག་བསྔལ་རྣམས། །བདག་གིས་ཉམས་སུ་མྱོང་བར་བྱས། །བདག་འཛིན་ངར་འཛིན་འཛིན་པ་འདི། །ནམ་མཁའི་མདུད་པ་དང་པོ་ཡིན། །དེ་ལ་བརྟེན་ནས་གཞན་འཛིན་སྐྱེ། །ནམ་མཁའི་མདུད་པ་གཉིས་པ་ཡིན། །བདག་འཛིན་ཕྱོགས་དང་བཅས་ལ་ཆགས། །ནམ་མཁའི་མདུད་པ་གསུམ་པ་ཡིན། །གཞན་འཛིན་ཕྱོགས་དང་བཅས་ལ་སྡང༌། །ནམ་མཁའི་མདུད་པ་བཞི་པ་ཡིན། །བར་ལ་རྨོངས་པས་གཏི་མུག་སྐྱེ། །ནམ་མཁའི་མདུད་པ་ལྔ་པ་ཡིན། །སློབ་དཔོན་ཆེན་པོ་འཕགས་པ་ཡིས། །བདག་ཡོད་ན་ནི་གཞན་དུ་ཤེས། །བདག་གཞན་ཆ་ལས་འཛིན་དང་སྡང༌། །དེ་གཉིས་དང་ནི་འབྲེལ་པ་ལས། །ཉེས་པ་ཐམས་ཅད་བྱུང་བ་ཡིན། །ཉེས་ཀུན་དེ་ཡི་རྩ་བ་ཅན། །དེ་ཡང་འཇིག་ཚོགས་ལྟ་བ་ཡིན། །རྒྱ་ཆེར་གསུངས་པར་གྱུར་པ་དེ། །ང་དང་ངར་འཛིན་བདག་འཛིན་ཡིན། །བྱང་ཆུབ་སེང་གེར་འཛིན་པ་དེ། །ནམ་མཁའི་མདུད་པ་དྲུག་པ་ཡིན། །རྣལ་འབྱོར་དབང་ཕྱུག་སྐྱེས་བུ་ཁྱེད། །བདག་འཛིན་ཉོན་མོངས་རྦ་ཀློང་དེ། །བདག་མེད་སེམས་ཉིད་མ་སྐྱེས་པ། །རྟོགས་པའི་ཡེ་ཤེས་ཉི་མས་བསྐམས། །སྲེད་པས་ཆགས་པའི་ཁོལ་པོ་ཡང༌། །བདག་མེད་སེམས་ཉིད་ནམ་མཁའ་ཡིན། །ནམ་མཁའི་ངོ་བོ་སྟོང་པ་ཡིན། །སྟོང་པ་ཆེན་པོ་ཆགས་པས་སྟོང༌། །ཆགས་མེད་བདུད་རྩི་དམ་པ་ཡིས། །ལྷར་བཅས་འཇིག་རྟེན་ཆགས་ཅན་རྣམས། །འདུལ་བར་མཛད་པའི་མགོན་པོར་མཛོད། །ནམ་མཁའི་མདུད་པ་དང་པོ་གྲོལ། །གྲོལ་བའི་ངོ་བོ་བྱང་ཆུབ་ཡིན། །བྱང་ཆུབ་ནམ་མཁའི་ངོ་བོ་ཡིན། །ང་ཞེས་བྱ་བར་འཛིན་པ་དེ། །ང་མེད་ཆོས་སྐུར་རྟོགས་པ་ཡིས། །ནམ་མཁའི་མདུད་པ་དྲུག་པ་གྲོལ། །ནམ་མཁའ་རྣམ་པར་དག་པ་དེ། །བྱང་ཆུབ་སེམས་གཉིས་ངོ་བོ་ཡིན། །ངོ་བོ་དེ་དང་འཁོར་འདས་ཀྱི། །ཆོས་རྣམས་མ་ལུས་ཐམས་ཅད་ཀུན། །རང་བྱུང་ཕྱག་རྒྱ་ཆེན་པོ་དང༌། །དབྱེ་བ་མེད་པར་ཉམས་སུ་བླང༌། །རི་ཁྲོད་གངས་ཁྲོད་ནགས་ཁྲོད་དུ། །སེང་གེའི་རྒྱལ་པོ་འགྲིམ་པ་ལྟར། །ཉམས་ང་མེད་པར་རྒྱུ་ཞིང་གནས། །འཇིག་རྟེན་མགོན་པོ་རིན་ཆེན་གྱི། །ཐུགས་དགོངས་བྱང་ཆུབ་སེམས་གཉིས་ཀྱིས། །ཉིན་མཚན་མེད་པར་འདའ་བར་བྱེད། །རྣལ་འབྱོར་དབང་ཕྱུག་བྱང་སེང་ལ། །ཉམས་སུ་བླང་ཕྱིར་བསྟན་པ་ལགས། །དགེ་བ་དྲི་མེད་ཟླ་འདྲ་འདིས། །འགྲོ་ཀུན་བྱང་ཆུབ་ཐོབ་པར་ཤོག

།རྣལ་འབྱོར་བྱང་སེང་གིས་ཞུས་པ་ནམ་མཁའི་མདུད་པ་འགྲོལ་བ་བགྱི་ལགས།། །། ༡༠༩༽ ༄། །གཉིས་སུ་མེད་པ་དཔའ་བོའི་གར་དགེ་སློང་གྲགས་རིན་གྱིས་ཞུས་པ།། ཨོཾ་སྭསྟི། རྣམ་དག་ནམ་མཁའི་ངོ་བོར་བྱང་ཆུབ་ཅིང༌། །འཕྲིན་ལས་ནམ་མཁའ་བཞིན་དུ་མཐའ་རྒྱས་པས། །འཁོར་བའི་སྡུག་བསྔལ་རྒྱ་མཚོ་སྐེམ་མཛད་པ། །སྐྱོབ་མཛད་མགོན་པོ་ཁྱོད་ལ་ཕྱག་འཚལ་ལོ། །འཁོར་བ་སྡུག་བསྔལ་རྒྱ་མཚོ་འདི། །དང་པོ་གང་ལས་བྱུང་སྙམ་ན། །ངར་འཛིན་དག་ལས་བྱུང་བ་ཡིན། །བདག་ཡོད་པས་ནི་གཞན་དུ་མཐོང༌། །བདག་གཞན་གཉིས་ཀྱི་འཛིན་པ་ལས། །ཆགས་སྡང་རྣམ་གཉིས་སྐྱེ་བ་ཡིན། །རྨོངས་པ་དེ་ཡིས་གཞི་བཟུང་ནས། །གནས་གསུམ་ངན་སོང་སྐྱེད་པར་བྱེད། །སྡུག་བསྔལ་རྒྱ་མཚོ་བསམ་མི་ཁྱབ། །དུག་གསུམ་ཆུ་བོས་རྒྱུན་དུ་ཁྱེར། །འཁོར་བ་ཐོག་མ་མེད་པར་འཁྱམས། །སྡུག་བསྔལ་གཞལ་དུ་མེད་པ་མྱོང༌། །ཆོག་པའི་འདུ་ཤེས་ད་རུང་མེད། །ལུས་དང་སྲོག་དང་ལོངས་སྤྱོད་རྣམས། །ཐོག་མེད་དུས་ནས་དོན་མེད་གྱུར། །ཉེས་ཚོགས་འཁོར་བའི་རི་བོ་འདི། །སྐད་ཅིག་ད་རེས་མ་བཟློག་ན། །ཕྱིས་ནས་སྤོང་བ་ཤིན་ཏུ་དཀའ། །ཐུབ་མགོན་ཤཱཀྱའི་བསྟན་པ་ལ། །བསོད་ནམས་བསགས་པའི་རྣམ་སྨིན་གྱིས། །དལ་འབྱོར་མི་ལུས་རིན་ཆེན་ཐོབ། །མཚན་ཉིད་ལྡན་པའི་བླ་མ་རྙེད། །གདམས་ངག་བདུད་རྩིའི་ཆུ་རྒྱུན་ཡོད། །ཟབ་པའི་མན་ངག་རྣམ་གསུམ་གྱིས། །ཉོན་མོངས་གསུམ་པོ་གཞོམ་པར་བྱ། །རྣམ་གསུམ་མན་ངག་གང་ཞེ་ན། །ཕྱི་དང་ནང་ལ་ཆགས་པ་ཡི། །བསམ་པ་སྐྱེས་པར་གྱུར་པའི་ཚེ། །མ་ཆགས་བྲལ་བའི་ཏིང་འཛིན་ལ། །རྒྱུན་ཆད་མེད་པར་མཉམ་པར་གཞག །ཆགས་པ་མེད་པའི་ཏིང་འཛིན་དེ། །ནམ་མཁའ་ལྟ་བུའི་རང་སེམས་ཡིན། །ངོ་བོ་ཉིད་སྐུ་ཕྱག་རྒྱ་ཆེན་པོ་ནི། །བརྗོད་མེད་ཚིག་དང་ཐ་སྙད་ཀུན་ལས་འདས། །རང་བཞིན་འོད་གསལ་འཛིན་པའི་མུན་པ་མེད། །འཁོར་འདས་གཉིས་དང་གཉིས་འཛིན་ཐམས་ཅད་སྤངས། །བླ་མའི་བྱིན་རླབས་མོས་གུས་རྒྱ་མཚོས་རྟོགས། །རྟོགས་པའི་སྐད་ཅིག་ཉིད་ལ་འཁོར་བ་སྤངས། །འདས་དང་མ་འོངས་དུས་གསུམ་མངོན་དུ་གྱུར། །རྟེན་ཅིང་འབྲེལ་འབྱུང་རྒྱུ་འབྲས་མ་ལུས་རྣམས། །གཟུགས་དང་མེ་ལོང་ཇི་བཞིན་མངོན་སུམ་འགྱུར། །དུས་གསུམ་འཁོར་འདས་ཤེས་བྱའི་དཀྱིལ་འཁོར་རྣམས། །ཐོགས་པ་མེད་པའི་ཡེ་ཤེས་ལེགས་པར་འཐོབ། །ལྟ་དང་སྤྱོད་དང་སྒོམ་པ་རོ་མཉམ་པས། །མཉམ་གཞག་ཆེན་པོའི་ངང་ལ་གཡོ་བ་མེད། །རྟོག་པའི་འཕྲོ་འདུ་སྣ་ཚོགས་སྐྱེ་བ་རྣམས། །སྤྲོས་མེད་འོད་གསལ་ཆེན་པོར་དབྱེ་བ་མེད། །ཟུང་འཇུག་འོད་གསལ་ཆེན་པོའི་འཕྲིན་ལས་ཀྱིས། །འཁོར་འདས་དབྱེར་མེད་དཔའ་བོའི་གར་མཛད་པས། །དུས་གསུམ་རྒྱལ་བ་རྣམས་དང་དབྱེ་བ་མེད། །ཁམས་གསུམ་སེམས་ཅན་ཀུན་གྱི་སྟོན་པ་མཆོག

།འཁོར་བའི་སྡུག་བསྔལ་སེལ་བའི་མ་གི་ཏ། །ཡེ་ཤེས་ཉི་མ་དུས་གསུམ་འགྲོ་བ་ལ། །ཤར་ནུབ་མེད་པར་ཀུན་ཏུ་མུན་སེལ་བ། །རང་བྱུང་ཕྱག་རྒྱ་ཆེན་པོ་དེ་ཉིད་དང༌། །རྣལ་འབྱོར་དབང་ཕྱུག་ཁྱོད་ཉིད་དབྱེ་བ་མེད། །ཁྱོད་ཀྱིས་འཁོར་བ་སྡུག་བསྔལ་རྒྱ་མཚོ་སྤོངས། །འགྲོ་བ་སྨིན་པར་མཛོད་ཅིག་རྣལ་འབྱོར་པ། །རྡོ་རྗེ་འཆང་དང་ཏིལླི་ནཱ་རོ་དང༌། །མར་པ་མི་ལ་དྭགས་པོ་རིན་པོ་ཆེ། །དཔལ་ལྡན་ཕག་མོ་གྲུ་པ་ཆོས་རྗེར་བཅས། །གོང་མ་རྣམས་ཀྱི་ཐུགས་དགོངས་འདི་ལས་མེད། །ནོར་བུ་རིན་ཆེན་ཀུན་རྫོབ་བྱང་སེམས་ཀྱིས། །དུས་གསུམ་བྱིན་གྱིས་རློབ་པའི་མན་ངག་འདིས། །ལུས་ངག་ཡིད་གསུམ་བྱ་བ་མ་ལུས་རྣམས། །འཕྲིན་ལས་རྒྱ་མཚོར་སྒྱུར་ཅིག་རྣལ་འབྱོར་པ། །བཅུ་ཆོས་སུམ་ཆོས་ཟབ་མོ་མ་ལུས་པས། །དུག་རྣམས་སྨན་དུ་སྒྱུར་ཅིག་རྣལ་འབྱོར་ཁྱེད། །དུས་གསུམ་འཁོར་འདས་ཤེས་བྱ་མ་ལུས་པ། །ནོར་བུ་རིན་ཆེན་རང་སེམས་འདི་ཉིད་ཡིན། །ཕྱི་རོལ་ཡུལ་སྣང་མེད་པར་ལྷུན་གྱིས་གྲུབ། །རྟོག་དང་འཛིན་པ་ནམ་མཁའི་སྐྲ་ཤད་དེ། །མིག་ལྡན་སྐྱེས་བུ་རྣམས་ལ་འཁྲུལ་པ་མེད། །བྱམས་པའི་སེམས་ལ་མཉམ་པར་ཞོག་ཅིག་དང༌། །ཉེས་དང་མི་མཐུན་ཕྱོགས་རྣམས་དེ་ཡིས་བསྲུང༌། །སྙིང་རྗེའི་བསམ་པ་ལ་ནི་གནས་གྱིས་དང༌། །གནས་སྐབས་མཐར་ཐུག་སྡུག་བསྔལ་མ་ལུས་འཇོམས། །བྱང་ཆུབ་སེམས་མཆོག་རབ་ཏུ་བསྒོམས་བྱས་ན། །དུས་གསུམ་དགེ་བ་མ་ལུས་དེས་བསྡུས་ནས། །འབྲས་བུ་ཐམས་ཅད་མཁྱེན་པ་ཐོབ་པར་འགྱུར། །སེམས་ཀྱིས་མཉམ་པར་གཞག་པའི་ཏིང་འཛིན་གྱིས། །ལས་དང་འབྲས་བུ་མངོན་པར་འཐོབ་པར་བྱེད། །རྟེན་ཅིང་འབྲེལ་བར་འབྱུང་བའི་མཛོད་རྣམས་ནི། །སེམས་དང་ལས་དང་རྣམ་སྨིན་གསུམ་དུ་འདུས། །དེ་ཡང་རྒྱུ་ནི་གཉིས་སུ་ངེས་པས་འདིར། །བཟང་བའི་རྒྱུ་དང་འབྲས་བུ་བསྒྲུབ་པར་བྱ། །ངན་པའི་རྒྱུ་འབྲས་སྤོངས་ཤིག་རྣལ་འབྱོར་པ། །བཟང་པོའི་རྒྱུ་ནི་བསམ་པ་བཟང་པོ་སྟེ། །བསམ་པ་ཇི་བཞིན་འབྲས་བུ་ཐོབ་པར་ངེས། །འབྲས་བུ་དེ་ཉིད་ཡིན་ཞེས་རྟག་ཏུ་གསུང༌། །ངན་པའི་རྒྱུ་ནི་དུག་གསུམ་སེམས་ཡིན་པས། །འབྲས་བུ་དེ་དང་མཐུན་པར་གནས་གསུམ་འཐོབ། །ཉོན་མོངས་དུག་གསུམ་སྤོངས་ཤིག་རྣལ་འབྱོར་པ། །སྔོན་གྱི་བརྟུལ་ཞུགས་གྲུབ་པ་རྒྱལ་བར་བཅས། །དྲང་སྲོང་ཆེན་པོ་རྣམས་ཀྱི་རྗེས་སུ་སློབས། །འཇིག་རྟེན་མགོན་པོ་ཆོས་རྗེ་རིན་ཆེན་དང༌། །གཉིས་མེད་གཅིག་ཏུ་འདྲེས་པའི་སྤྱོད་པ་སྤྱད། །ལྟ་བ་རྣམ་དག་བྱང་ཆུབ་སེམས་གཉིས་ཡིན། །སྒོམ་པ་རྣམ་དག་དེ་དང་མ་བྲལ་བར། །ཉམས་སུ་བླངས་ན་ཆོས་ཀྱི་རྒྱལ་པོར་འགྱུར། །ཆགས་པའི་ཡུལ་ནི་ཕྱི་དང་ནང་གཉིས་ཏེ། །ཡུལ་དང་སེམས་ཅན་རྣམས་ལ་ཆགས་པ་འདི། །ཁམས་གསུམ་འཁོར་བའི་སྐྱེ་གནས་ལེན་པ་ཡིན། །བརྟུལ་ཞུགས་འཛིན་པ་ཁྱོད་ཀྱིས་རྟག་ཏུ་སྤོངས། །ཞེ་སྡང་གནོད་སེམས་ཐམས་ཅད་མཁྱེན་པའི་དུག

།ཐར་པའི་སྲོག་གཅོད་བྱེད་པའི་དགྲ་འདི་ལས། །རྒྱལ་བར་མཛོད་དང་དཔའ་བོ་ཆོས་རྗེར་འགྱུར། །རྒྱུ་མེད་འབྲས་བུ་མི་འདོད་ལོག་པར་ལྟ། །བྱས་པའི་ཆོས་རྣམས་ཀུན་ཀྱང་དོན་མེད་ཅེས། །གཏི་མུག་མུན་པ་ཐིབས་ཀྱིས་ནོན་འདི་ལ། །རྒྱུ་འབྲས་སྣང་བ་བསྐྱེད་ཅིག་ཆོས་ཀྱི་བུ། །དབེན་པ་རི་བོའི་སུལ་དུ་གནས་པའི་ཚེ། །འདོད་ཆུང་བསེ་རུ་ལྟ་བུར་གནས་པར་བྱ། །སྐུ་གསུམ་དབྱེར་མེད་རང་སེམས་སྒོམ་པའི་ཚེ། །ཉོན་མོངས་རྣམ་རྟོག་རྐྱེན་ངན་དུ་མ་རྣམས། །མ་སྐྱེས་ལྷུན་གྱིས་གྲུབ་པའི་ངོ་བོ་དེ། ཆུ་ལ་ཆུ་བཞག་མར་ལ་མར་བཞག་བཞིན། །རོ་མཉམ་ཆེན་པོའི་ངང་དུ་སྤྱོད་པར་མཛོད། །དེ་ཡི་དུག་རྣམས་བཅུ་གསུམ་ཆོས་ཀྱིས་བསྡུ། །རྒྱལ་བའི་འཕྲིན་ལས་དུ་མར་ཧྲུགས་ཀྱིས་བསྒྲུབ། །ཚེ་དང་ལོངས་སྤྱོད་ཕུན་སུམ་ཚོགས་པ་ལྔ། །སྐྱོན་མེད་ཡོན་ཏན་ལྡན་པ་བསྒྲུབ་པའི་ཐབས། །འཁོར་ལོ་ལ་སོགས་གནད་ཀྱི་གདམས་པ་རྣམས། །དུས་དང་འཕྲོད་པའི་ཉམས་ལེན་བསྒྲུབ་པ་བརྩམ། །ཚོགས་དང་དབེན་པ་གང་དུ་འདུག་གྱུར་ཀྱང༌། །བག་དང་ལྡན་པའི་འཚོ་བས་འཚོ་བར་མཛོད། །ཆོས་རྣམས་ཀུན་གྱི་རྩ་བ་བག་ཡོད་ཡིན། །སྦྱིན་དང་ཚུལ་ཁྲིམས་ལ་སོགས་ཕར་ཕྱིན་དྲུག །བག་ཡོད་པ་ལས་བྱུང་བ་ཉིད་དུ་ངེས། །ཐུབ་པའི་ཆོས་རྣམས་མ་ལུས་མདཽར་བསྡུས་ན། །བག་ཡོད་གྱིས་ཞེས་གཅིག་པུར་འདུ་བར་གསུངས། །འགྲོ་དྲུག་འཁོར་བའི་སེམས་ཅན་མ་ལུས་རྣམས། །བག་མེད་ཚ་བའི་གནས་དེར་འཁོར་བར་འཁྱམས། །འཛིན་རྟོག་སྐྱེ་དང་སྡང་བ་མ་ལུས་ཀུན། །བྱམས་དང་སྙིང་རྗེ་བྱང་ཆུབ་སེམས་སུ་བསྐྱེད། །མ་སྐྱེས་སྐྱེ་མེད་ཕྱག་རྒྱ་ཆེན་པོ་དང༌། །དབྱེར་མེད་གཅིག་ཏུ་ཉམས་སུ་ལོངས་དང་ཀྱེ། །འཁོར་བའི་མུན་པ་སེལ་བའི་སྒྲོན་མེར་འགྱུར། །དྲི་མེད་མཉེས་པ་རྣམ་གསུམ་གྱིས། །མཆོག་གི་བླ་མ་མཉེས་པར་བྱ། །དད་དང་ཚུལ་ཁྲིམས་ཏིང་འཛིན་གྱིས། །ཐུབ་པའི་བསྟན་ལ་གུས་པར་སྤྱོད། །ཤཱཀྱའི་དགེ་སློང་གྲགས་རིན་གྱིས། །ལྡོམ་བུ་བདག་ལ་ཞུས་པ་ཡི། །དགེ་འདིས་འགྲོ་བ་མ་ལུས་པ། །སྲིད་པའི་རྒྱ་མཚོ་རབ་བསྐམས་ནས། །འོད་གསལ་རྣམ་དག་ནམ་མཁའ་ལྟར། །སྤྲོས་མེད་སྤྲོས་བྲལ་ངོ་བོ་དེར། །ཟུང་འཇུག་གཉིས་སུ་མེད་པར་ཤོག

།གཉིས་སུ་མེད་པ་དཔའ་བོའི་གར་ཞེས་བྱ་བ། ཤཱཀྱའི་དགེ་སློང་གྲགས་པ་རིན་ཆེན་གྱིས་ཞུས་པ་རྫོགས་སོ།། །། ༡༡༠༽ ༄། །དགེ་སྡིག་དགེ་ལུང་མ་བསྟན་གྱི་རྣམ་དབྱེ་སློབ་དཔོན་སྟོན་སེང་ལ་གནང་བ།། ཨོཾ་སྭ་སྟི། འཇིག་རྟེན་མགོན་པོ་རིན་ཆེན་གྱི། །ཞབས་ཀྱི་པད་མོར་གཙུག་གིས་འདུད། །མདོར་ན་ལུས་ངག་བྱ་བ་རྣམས། །བྱེད་པ་ལུང་མ་བསྟན་དུ་གནས། །བདེ་དང་སྡུག་པའི་རྒྱུ་འབྲས་ནི། །རྐྱེན་དང་སེམས་ཀྱིས་བསྒྲུབ་པ་ཉིད། །བྱས་པ་ཐམས་ཅད་ལུང་དུ་བསྟན། །བྱེད་པའི་ལུས་ངག་བྱ་བ་རྣམས། །དམན་སེམས་དམན་པའི་འབྲས་བུ་ཡང༌། །ཐོབ་པ་རྐྱེན་ལ་གནས་པའི་ཕྱིར། །དག་དང་མ་དག་ཉིད་ལའོ། །དག་ཕྱིར་དག་པས་དག་པ་ཐོབ། །རྐྱེན་ཡང་དག་པར་འཕགས་པ་དང༌། །དམ་པ་རྣམས་དང་བླ་མར་གུས། །སེམས་གཉིས་ཉམས་ལེན་མཆོག་ཏུ་བསྔགས། །ལྔ་གསུམ་བཅུ་ཚོགས་དམ་པའི་ཆོས། །སོ་སོའི་ཉམས་ལེན་བྱེ་བྲག་རྣམས། །ནན་ཏན་བྱ་བ་ཉིད་ལ་རག །རྐྱེན་རྣམས་ངོས་གཟུང་སྤང་བླང་བྱ། །ཐར་པའི་ལམ་དྲུག་ཆོས་འདི་ཉིད། །དམན་ན་གང་གནོད་སྤང་བ་དང༌། །འཇིག་རྟེན་གྲགས་པ་ལ་གནས་བྱ། །གང་དུ་འཇིག་རྟེན་ཀུན་སྡང་ཞིང༌། །རང་གི་བླ་མ་ལ་སྨོད་དང༌། །བླ་མས་ཀྱང་ནི་དེ་སྤང་ཉིད། །རྣལ་འབྱོར་པ་ཡིས་དེ་སྤང་གཅེས། །སྔགས་དང་དམ་ཚིག་ཆོས་རྣམས་སུ། །རང་གི་བླ་མ་ལ་གུས་དང༌། །རྟག་ཏུ་ལྷན་ཅིག་གནས་པ་བསྒྲུབ། །གནས་སྐབས་མཐར་ཐུག་ཡོན་ཏན་དང༌། །གྲགས་པས་ཕྱོགས་བཅུར་རྒྱས་པར་འགྱུར། །དྲི་མེད་བརྒྱུད་པ་རིན་པོ་ཆེ། །ཏིལླྀ་ནཱ་རོའི་བརྒྱུད་པ་ཟིན། །འཇིག་རྟེན་མགོན་པོ་རིན་པོ་ཆེའི། །གཅེས་པའི་བུ་སྡུག་སྲས་སུ་འགྱུར། །ལྷ་དང་བཅས་པའི་འཇིག་རྟེན་དུ། །ཀུན་གྱི་སྙིང་ལ་འབབ་པ་དང༌། །རང་ཡང་ཆེན་པོའི་ཆེན་པོར་འགྱུར། །འཁོར་དང་མྱ་ངན་འདས་པའི་ཆོས། །ནམ་མཁའ་ལྟ་བུའི་རང་སེམས་ཡིན། །བདེ་དང་འབྲས་བུ་བཟང་པོ་རྣམས། །ཟུང་འཇུག་གློག་གི་ཕྲེང་བ་ཡིན། །འབྲུག་སྒྲ་ཆེམ་ཆེམ་སྒྲོགས་པར་འགྱུར། །ཕན་བདེའི་འབྱུང་གནས་འདི་ཉིད་ནི། །རྩ་བའི་བླ་མ་ཉིད་ལ་གནས། །དམ་ཚིག་ཅན་གྱི་སློབ་མ་ཡིས། །བླ་མ་མཉེས་པ་གཅིག་པུ་བསྒྲུབ། །མཉེས་པ་གསུམ་གྱིས་མཉེས་བྱས་པའི། །བུ་གཅིག་སྟོན་པ་སེང་རྒྱལ་ལ། །ཟབ་པའི་གདམས་ངག་དམ་ཆོས་འདི། །རང་སྙིང་དཔང་དུ་བཙུགས་ནས་བསྟན།

།བུས་ཀྱང་ཁྱད་དུ་མ་གསོད་པར། །བདག་གི་གསུང་བཞིན་བསྒྲུབ་པར་ཞུ། །དགེ་བ་བྱང་ཆུབ་ཆེན་པོར་བསྔོ།། །།

 ༡༡༡༽ ༄། །དགེ་བཤེས་ཨ་གཞོན་གྱིས་ཞུས་པའི་ལྷ་སྐུ་བྲི་ཐབས།། ཨོཾ་སྭསྟི། རྟེན་ཅིང་འབྲེལ་བར་འབྱུང་བ་འདི་ལས་འདི་འབྱུང་རྣམས། །མ་ལུས་མངོན་དུ་གྱུར་པ་རྒྱལ་བ་རྡོ་རྗེ་འཆང༌། །ཟབ་ཅིང་ཤིན་ཏུ་རབ་ཟབ་རྒྱ་མཚོ་ལྟ་བུའི་ཐུགས། །མཁྱེན་པ་མཐའ་ཡས་འབྲི་གུང་པ་ལ་ཕྱག་འཚལ་ལོ། །ལར་ལུས་ངག་ཡིད་གསུམ་གྱི་བྱ་བ་རྣམས། །ཅི་བྱེད་ཉོན་མོངས་ཀྱིས་མ་བསླད་པའི། །བྱམས་སྙིང་རྗེ་བྱང་ཆུབ་སེམས་བསྐྱེད་དེ། །བདག་མེད་སྐྱེ་མེད་དབང་བྱས་པའི། །སྐྱོན་མེད་ཡོན་ཏན་རྫོགས་པའི་འཕྲིན་ལས་སུ། །ལེགས་པར་སྒྲུབས་དང་སྐྱེས་བུ་དམ་པ་ཁྱེད། །ཧབ་ཤི་ཧུབ་ཤི་མ་བརྟག་མ་དཔྱད་པར། །བྱས་ན་རང་ཕུང་གཞན་ཕུང་ཉེས་པ་བསྐྱེད། །དེས་འདིར་བླ་མའི་གསུང་བཞིན་བསྒྲུབ་པར་བྱ། །རྒྱལ་བའི་སྐུ་དང་བླ་མའི་སྐུ་འབག་རྣམས། །བཞེངས་པར་གྱུར་ན་འདི་ལྟར་བསྒྲུབ་པར་བྱ། །རས་ཀྱི་དོག་པ་ནས་བཟུང་འཐག་དང་འཁལ། །བཀྲུ་དང་རས་ཆོག་ལ་སོགས་བྱེད་པ་རྣམས། །རབ་གནས་ཆོ་གར་ལེགས་པར་གསུངས་པ་ལྟར། །རས་ཀྱི་གཞི་དེ་བདེ་ལྡན་འཇིག་རྟེན་ནམ། །མངོན་དགའ་དག་གི་ཞིང་དུ་བསྐྱེད་པར་བྱ། །སངས་རྒྱས་ཞིང་དེ་སྤྱན་དྲངས་རས་ལ་བསྟིམ། །གཉིས་སུ་མེད་པར་བསམ་ལ་མེ་ཏོག་གཏོར། །རྣམ་དག་རྒྱལ་བའི་ཞིང་དེར་ལེགས་བསྒྲུབས་ནས། །ཞིང་ཁམས་དེར་ནི་རྒྱལ་བ་དང་འདྲ་བའི། །རས་རིས་ཆེན་པོ་ལེགས་པར་བཞེངས་པར་བྱ། །སྐུ་ཡི་ངོ་བོ་ཐོག་མར་འབྲི་བ་ནི། །ཞིང་དེར་ཐོག་མར་སངས་རྒྱས་འབྱུང་བ་ལ། །མ་མགོན་གླང་ཆེན་པད་མས་ཁྱོགས་པ་དང༌། །རྟ་མགྲིན་ཁྲོ་རྒྱལ་མ་ཧཱ་ཀ་ལ་སོགས། །ཆོས་སྐྱོང་སྲུང་མ་འཁོར་དུ་གྱུར་པའི་ལྷ། །འདོད་ལྷ་གཞན་ལས་ཅུང་ཟད་ཆེ་བར་བྲི། །སྒྲུབ་པ་པོ་དེ་འཁོར་གྱིས་ཁྱོགས་པར་འོང༌། །པད་མ་མན་ཆད་གདན་ཁྲི་སུམ་ཆར་བྱ། །སྐུ་ཡི་ངོ་བོ་ཐོག་མར་མཐོ་བར་བཞེངས། །རང་ཉིད་ཚེ་རིང་ནད་མེད་སྒྲུབ་པར་བྱེད། །གླང་ཆེན་ལ་སོགས་རྒྱན་རྣམས་རྣམ་བཞི་བྲི། །ཆགས་པ་སྤངས་པའི་རྟགས་སུ་བྱ་ཁྱུང་སྟེ། །ཕྲག་དོག་སྤངས་ཕྱིར་ཆུ་སྲིན་ལེགས་པར་བྲི། །གདུག་སེམས་ཞེ་སྡང་སྤངས་ཕྱིར་རི་དྭགས་ཏེ། །རྩ་བ་གཏི་མུག་སྤངས་པས་གླང་པོ་ཆེ། །ང་རྒྱལ་དུག་བཅོམ་རྟགས་སུ་སེང་གེ་སྟེ། །རྟེན་འབྲེལ་ཟབ་མོ་གྲུབ་པའི་རྒྱན་རྣམ་བཞི། །ཉོན་མོངས་དུག་ལྔ་སྤོང་རྟགས་རྒྱན་རྣམ་བཞི། །སྐུ་ཡི་གཙོ་བོ་ལེགས་པར་བསྐོར་བར་བྱ། །གལ་ཏེ་གླང་ཆེན་སེང་གེ་མ་བྲིས་ན། །ལྷ་དེས་ང་རྒྱལ་གཏི་མུག་མ་སྤངས་རྟགས། །རི་དྭགས་ཆུ་སྲིན་གཉིས་པོ་མ་བྲིས་ན། །ཞེ་སྡང་ཕྲག་དོག་གཉིས་པོ་མ་སྤངས་རྟགས། །དེ་བཞིན་བྱ་ཁྱུང་ལེགས་པར་མ་བྲིས་ན། །འདོད་ཆགས་དུག་ཆེན་བཅོམ་པར་མ་གྱུར་རྟགས། །དུག་ལྔ་མ་སྤངས་ལྷ་དེས་ཅི་ཞིག་བྱ། །འཇའ་འོད་གཉིས་ཀྱིས་བཀྲ་ཤིས་བདེ་ལེགས་འབྱུང༌། །བརྒྱུད་པ་རྣམས་དང་གྲུབ་ཆེན་བརྒྱད་བྲི་སྟེ། །བཀོད་པ་གཞན་རྣམས་འདིར་བརྗོད་མི་འཚལ་ཏེ། །མཐོ་དམན་ཆེན་པོ་བསྐྱེད་པར་མི་ནུས་ཕྱིར། །དེ་ཡང་ཧ་ཅང་སྐེམ་དང་རྒྱན་མེད་སྤང༌། །རྣལ་འབྱོར་མ་དང་འཕགས་མ་སྒྲོན་མ་ནི། །ཁྲི་ཟུར་ཀླུ་རྒྱལ་གཉིས་ཀྱི་སྟེང་དུ་བྲི། །ཁྲོ་རྒྱལ་མི་གཡོ་མགོན་དང་ཤ་ཝ་རི། །འཕྲིན་ལས་དུ་མ་བསྒྲུབ་ཕྱིར་བྲི་བར་བྱ། །ཀླུ་རྒྱལ་བྱང་ཆུབ་སེམས་དཔའ་རྣམ་གཉིས་ཀྱིས། །གདན་ཁྲི་ལེགས་པར་ཁྱོགས་པར་བྲི་བར་བྱ། །སྣ་ཚོགས་རྡོ་རྗེ་རྒྱ་གྲམ་བུམ་པ་ལས། །རིན་ཆེན་ལྡུམ་རྫིང་སྐྱེས་པ་བཞིན་དུ་བྱ། །དེ་ཡི་འཁྱིལ་ལ་ལྷ་རྣམས་བཞུགས་ན་ལེགས། །རྩེ་མོ་དབུ་ཡི་ཐད་སོར་འདུག་པ་བཞིན། །ཡུར་རིང་རྫིང་བའི་ནང་དུ་ལྷ་ཡི་བུ། །གཡས་གཡོན་གཉིས་ནས་མེ་ཏོག་ཆར་འབེབ་བྲི། །རབ་ཏུ་གནས་པ་གཞུང་བཞིན་ལེགས་པར་བྱ། །དེ་ལྟར་སྐྱོན་མེད་ཡོན་ཏན་རབ་རྫོགས་པའི། །ལྷ་དེ་འཇིག་རྟེན་སངས་རྒྱས་འབྱུང་བ་བཞིན། །འཁོར་འདས་གཉིས་ཀྱི་ཡོན་ཏན་མ་ལུས་བསྐྱེད། །བཀྲ་ཤིས་བདེ་ལེགས་ཕུན་སུམ་ཚོགས་པ་རྣམས། །ཡིད་བཞིན་ནོར་བུ་བཞིན་དུ་འགྲུབ་པར་འགྱུར། །འཇིག་རྟེན་མགོན་གྱི་ཞལ་གདམས་ཟབ་མོ་འདི། །དད་དང་ཏིང་འཛིན་ཤེས་རབ་སྟོབས་མཆོག་གིས། །ཐུབ་པའི་བསྟན་ལ་ལེགས་པར་སྤྱོད་གྱུར་ཞིང༌། །འཇིག་རྟེན་མགོན་ལ་དད་པ་རྡོ་རྗེ་བཞིན། །ཤཱཀྱའི་དགེ་སློང་གཞོན་ནུ་རིན་ཆེན་གྱིས། །སྤྱན་སྔའི་མཚན་ཅན་ལྡོམ་བུ་བདག་ལ་ཞུས། །དགེ་འདིས་འགྲོ་རྣམས་བྱང་ཆུབ་མཆོག་ཐོབ་ཤོག།

།། ༡༡༢༽ ༄། །བླ་མ་རིན་པོ་ཆེའི་ཕྱག་བཞེས་གསེར་འབྲུའི་བྱ་ཐབས་རིན་པོ་ཆེ་དཔལ་འབར།། ཨོཾ་སྭསྟི། འཇིག་རྟེན་མགོན་པོ་རིན་ཆེན་གྱི། །ཞབས་ཀྱི་པད་མོར་གཙུག་གིས་འདུད། །དམ་པ་དེ་ཡི་རྗེས་འབྲངས་ནས། །ལྷ་རྫས་དམ་པ་རིན་ཆེན་རྫས། །གསེར་གྱི་མཆོད་སྡོང་དཔལ་འབར་གྱི། རབ་གནས་ནས་རྫོངས་རིམ་པ་བྲིས། དེ་ཡི་བྱིན་རླབས་མཆོག་གིས་ནི། །འགྲོ་རྣམས་བཀྲ་ཤིས་རྒྱལ་གྱུར་ཅིག །འདིར་འཇིག་རྟེན་གསུམ་གྱིས་མགོན་པོ་ཆོས་རྗེ་རིན་པོ་ཆེའི་ཕྱག་བཞེས། གསེར་འབྲུའི་ནང་རྫོངས་དང་རབ་གནས་བྱ་བར་འདོད་པས་འདི་ལྟར་བྱ་སྟེ། དེ་ཡང་ཐོག་མར་ནང་རྫོངས་ཀྱི་རིམ་པ་ནི་གདུང་ཁང་དང་ཚུལ་མཐུན་ཏེ། ནང་རྫོངས་ཀྱི་གཟུངས་ཀྱི་མཁན་པོ་སྡོམ་པ་དང་ལྡན་པ་བྱང་ཆུབ་མཆོག་ཏུ་སེམས་བསྐྱེད་པ་སྔོན་དུ་སོང་བས། ཚེས་གྲངས་སམ་གཟའ་སྐར་བཟང་པོ་ལ་གཏད་ལ། དང་པོ་ཏོག་གི་ནང་དུ་དེ་བཞིན་གཤེགས་པའི་རིང་བསྲེལ་དང༌། བརྒྱུད་པའི་བླ་མའི་མཚན་འབུམ། རིན་པོ་ཆེ་ཏོག་གི་གཟུངས། མཐོང་བ་ཙམ་གྱིས་དོན་ཡོད་པའི་གཟུངས་རྣམས་བཞུགས། དེའི་འོག་ཏུ་འོད་ཟེར་དྲི་མེད་ཚན་པ་བཞི་ཚར་མང་དུ་བྲིས་ལ་བཞུགས། དེ་ནས་ཡི་དམ་ལྷ་ཚོགས་ཀྱི་གཟུངས་དང༌། མཛོད་སྤུ་ནོར་བུ། སངས་རྒྱས་རབ་བདུན་གསོ་སྦྱོང་དང༌། རྟེན་འབྲེལ་གྱི་སྙིང་པོ་བཀྲ་ཤིས་རྟེན་འབར་གཉིས་ལ་སོགས་པ་ཚར་ཅི་མང་དུ་བྲིས་ལ་མིང་འཇུག་དང་བཅས་པ་རྣམས་བཞུགས། དེ་ནས་གཙུག་ཏོར་རྣམ་རྒྱལ་དང་དྲི་མེད་གསང་བ་རིང་བསྲེལ་བྱང་ཆུབ་རྒྱན་འབུམ་དང་གཟུངས་ཆེན་བཞི། གཞན་ཡང་ཕན་ཡོན་ཅན་གྱི་གཟུངས་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པའི་སྙིང་པོ་རྣམས་བུམ་པའི་སྟོད་དུ་བཞུགས། བུམ་པའི་སྨད་དུ་ཁྲོ་བོ་ཁྲོ་མོ་རྣམས་ཀྱི་གཟུངས་བཞུགས། ས་འཛིན་གྱི་ནང་དུ་དཔལ་མགོན་པོ་དང་དཔལ་ལྡན་མ་ལྷ་མོ་ལ་སོགས་པ་ཆོས་སྐྱོང་བའི་སྲུང་མ་རྣམས་དང༌། ཕྱོགས་སྐྱོང་ཞིང་སྐྱོང་རྣམས་དང༌། འཕགས་པ་ཛམྦྷ་པ་ལ་དང་ཚོགས་བདག་ལ་སོགས་པ་ནོར་བདག་རྣམས་ཀྱི་གཟུངས་མིང་སྤེལ་དང་བཅས་པ་ཕྱོགས་ཤར་དང་ནུབ་ལ་སོགས་པ་མཚམས་ཕྱེད་པར་བྱས་ལ་བཞུགས།

སྲོག་ཤིང་དྲི་མ་མེད་པར་བྱས་ལ་དྲི་བཟང་གིས་བྱུགས་ལ་རྟེན་འབྲེལ་གྱི་སྙིང་པོ་མང་དུ་བྲིས་ལ་བཞུགས། ཞབས་སྡོམ་ཟངས་སམ་ཤིང་ལ་ལེགས་པར་བྱས་ཏེ། དྲི་བཟང་བྱུགས། རྡོ་རྗེ་རྒྱ་གྲམ་བྲིས་པས་ཞབས་ལེགས་པར་བསྡམ། དེ་ཡང་ཞབས་སྡོམ་པའི་དུས་སུ་གསེར་འབྲུའི་ནང་དུ་སྨན་བཟང་པོའི་ཞལ་ཞལ་བྱས། གུ་གུལ་གྱིས་བདུག་ཅིང་སློབ་དཔོན་ཏིང་ངེ་འཛིན་དང་ལྡན་པས་དྲག་སྔགས་ཀྱིས་བགེགས་བསྐྲད། དེ་ནས་ནང་རྫོངས་ཀྱི་རབ་གནས་བྱས་ལ་སྔར་བཞིན་རིམ་པ་མ་འཁྲུལ་བར་ལེགས་པར་བཞུགས། མཚམས་དར་རམ་རས་དཀར་པོ་དྲི་མ་མེད་པས་གཅད། གཟུངས་ཀྱིས་ནང་མི་ཁེངས་ན་བཀའ་མདོ་བརྒྱུད་ཀྱི་གླེགས་བམ་ཤོག་དྲིལ་དུ་བྱས་ལ་དར་གྱིས་དཀྲིས་ལ་ཆེ་ཆུང་དང་སྦྱར། མང་ཉུང་ཇི་ལྟར་རིགས་པ་རྣམས་བཞུགས། དེ་ནས་ནས་དཀར་མོ་དྲི་མ་དང་སྦན་སྦུན་མེད་པ་དྲི་བཟང་པོའི་ཆུ་ནས་བཏོན་པས་གསེང་མེད་པར་ནང་བརྫང༌། གཞན་ཡང་དར་ཟབ་དང་རིན་པོ་ཆེའི་གསེར་གཡུ་ལ་སོགས་པ་སྨན་བཟང་པོ་དང༌། ཇ་ཟིལ་པོལ་ལ་སོགས་པའི་བཟང་པོ་མདོར་ན་དངོས་པོ་དག་པའི་རྫས་ལོངས་སྤྱོད་ཕུན་སུམ་ཚོགས་པའི་རྟེན་འབྲེལ་ཡིན་པས་ནང་ཁེངས་པར་བྱེད་པར་གལ་ཆེ་གསུངས། དེ་ནས་ནང་རྫོངས་རྣམས་ཞབས་སུ་ལུག་ནས་མི་འོང་བ་བྲེང་བ་དྲི་མ་མེད་པའི་བསིལ་སྨན་གྱིས་བྱུགས་པས་གཅུད་ལ་བོར་ལ་ག་དར་ཐོ་བ་ལག་ལེན་ལ་གོམས་པ་མཁས་པས་བྱ། དེ་ནས་ཞབས་བསྡམས་ལ་གཟེར་བཏབ་སྟེ་ཕན་ཚུན་དུ་མི་འཆུག་པར་བྱའོ། །དེ་ཞབས་སྡོམ་གྱི་རིམ་པ་རྣམས་ལེགས་པར་ཚར་ནས་ཁྱད་པར་དུ་བྱས་པའོ།། ༈ །།ད་ནི་རྟེན་མཆོག་ཏུ་བྱེད་པའི་རབ་གནས་བྱ་བར་འདོད་པས། ལག་ཏུ་བླང་བའི་རིམ་པ་འདི་ལྟར་བྱ་སྟེ། དེ་ཡང་རབ་གནས་མཁན་པོ་མཚན་ཉིད་དང་ལྡན་པས་དུས་ཚོད་ཚེས་གྲངས་གཟའ་སྐར་བཟང་པོ་ལ་རྟེན་འབྲེལ་ཡོ་བྱད་འཚོགས་པར་བྱས་ལ། ཞག་བདུན་ནམ་གསུམ་ལ་སོགས་པ་ལོང་ཡོད་དུ་བྱེད་པ་དང༌། ཞག་གཅིག་ལ་ཞུགས་རྫོགས་སུ་བྱེད་པ་ལུག་གཉིས་ཡིན་པ་ལ།

དེ་ཡང་ལུང་ལྟར་བྱེད་ན་ཞག་གསུམ་དུ་བྱ་བར་བཤད། དེ་ལ་ནུབ་དང་པོ་སྟ་གོན་གྱི་ཆོ་ག་བྱེད་པ་ཡིན་ཏེ། དང་པོ་ཁོ་ན་གནས་ཁང་བྱི་དོར་བྱས་ལ་མཎྜལ་བཤམ། རེ་ཁས་འདབ་བརྒྱད་བྲིས་ལ་མེ་ཏོག་དགོད། བུམ་པ་མཚན་ཉིད་དང་ལྡན་པ་བུམ་རྫས་ཁ་རྒྱན་ལ་སོགས་པ་གཞུང་བཞིན་དུ་བཤམ། རྣམ་ལྔ་ལ་སོགས་པའི་རྫས་སྤྱི་དང་མཐུན། དྲི་བཟང་པོའི་ཆུས་བཀང༌། གཟུངས་ཐག་རྡོ་རྗེ་དང་བཅས་པ་བཏགས་ལ། དགེ་སློང་ཚུལ་ཁྲིམས་གཙང་མ་དང་ལྡན་པ་བཞིའམ་གསུམ་ལ་སོགས་པ་ཅི་རིགས་པས་བསྟན་པའི་གཙོ་བོ་བསྐྱེད་རིམ་གྱི་སྒོ་ནས་འོད་ཟེར་གྱི་སྤྲོ་བསྡུ་བྱེད་ཅིང་བཟླས་པ་ཡེ་དྷརྨཱ་ལ་བྱའོ། །འཁར་གཞོང་ནང་དཀར་མོའི་མེ་ཏོག་གིས་བཀང་ལ་བཟླས་པའི་རྟེན་འབྲེལ་སྙིང་པོ་ལ་སྔགས་ཀྱི་སྤྲོ་བསྡུ་བྱའོ། །དེ་ནས་དངོས་གཞི་ལ་གོང་གི་རྟེན་ཆས་སུ་གཞུག རྟེན་འབྲེལ་རྫས་རྣམས་འཚོགས་པར་བསགས་མཆོད་གཏོར་རྒྱ་ཆེན་པོ་བཤམ། དེ་ནས་རབ་གནས་མཁན་པོ་དགོངས་པ་དང་ལྡན་པས། སེམས་བསྐྱེད་སྔོན་དུ་སོང་བས། ཡི་དམ་གྱི་ང་རྒྱལ་གྱིས་བགེགས་བསྐྲད། གུ་གུལ་གྱིས་བདུག ཉུངས་དཀར་གྱིས་བྲབ། དེ་ནས་སྭ་བྷ་བའི་སྔགས་ཀྱིས་སྟོང་པར་བྱས་པའི་ངང་ལས་བྷྲུཾ་ལས་རིན་པོ་ཆེའི་གཞལ་ཡས་ཁང་ནང་ལྷ་ཚོགས་ཀྱིས་གང་བར་བསམ། དེ་ནས་ཐུགས་ཀའི་ས་བོན་ལས་འོད་འཕྲོས་པས་རང་བཞིན་གྱི་གནས་ནས་གཞལ་ཡས་ཁང་ལྷ་ཚོགས་དང་བཅས་པ་མདུན་གྱི་ནམ་མཁའ་ལ་སྤྱན་དྲངས་ལ། ཕྱི་ནང་གསང་བའི་པུ་ཙས་མཆོད། བསྟོད་པ་གང་ཡང་རུང་བས་བསྟོད་ལ། ཛཿཧཱུྃ་བཾ་ཧོཿས་བསྐྱེད་པ་ལ་བསྟིམ། གཉིས་སུ་མེད་པར་བསམ། སངས་རྒྱས་རྗེས་དྲན་འདོན་ཞིང་རྟེན་འབྲེལ་བཟླས་པའི་མེ་ཏོག་གཏོར། ཇི་ལྟར་བལྟམས་པ་ཙམ་གྱིས་ནི་བརྗོད་ཅིང་བུམ་ཆུས་ཁྲུས་གསོལ། རང་ཉིད་ཀྱིས་ཕྱག་རྒྱ་ཆེན་པོ་ཐུན་ཅིག་བསྒོམ། ཆོས་སྐུ་ལ་ཆོས་སྐུ་ཐིམ་པར་བསམ། བསྟོད་པ་བྱ་མཆོད་པ་འབུལ། བཀྲ་ཤིས་ཀྱི་ཚིགས་སུ་བཅད་པ་དབྱངས་དང་བཅས་པ་མང་པོ་བྱ།

མེ་ཏོག་གཏོར། གཏོར་མ་གསུམ་བླ་མ་ཡི་དམ་དཀོན་མཆོག་ལ་དབུལ་ཞིང་གསོལ་བ་གདབ། ཆོས་སྐྱོང་ལ་ཕུལ་ལ་འཕྲིན་ལས་བཅོལ་རྟེན་དེའི་སྲུང་མར་བསྐོ། གཞི་བདག་ལ་སྔོས་ལ་དཔལ་མགོན་པོའི་འཁོར་གྱིས་ལ་རྟེན་གྱི་ཡོན་བདག་གྱིས་ཤིག་པར་བཀའ་བསྒོ། དེ་མ་ཡིན་པ་རིགས་དྲུག་དང་བགེགས་རིགས་རྣམས་ལ་རིམ་པས་དབུལ་ལ་བདེན་པའི་སྟོབས་བརྗོད། དེའི་རྗེས་ལ་བླ་མ་ལ་ཡོན་དབུལ། དགེ་འདུན་ལ་བསྙེན་བཀུར་བྱ། ལྷ་མི་ལ་སྟོན་མོ་ཡང་བྱ། ལྷ་མི་རྣམས་ཀྱིས་རབ་གནས་ལེགས་སོ་ཞེས་ལན་གསུམ་དུ་ཞལ་གཡར་ལ་བརྗོད། སྦྲང་བུར་དང་དཀར་གསུམ་ཕྱེ་དང་སྦོལ་ལ་རྩ་རུའི་སྟོན་མོ་བྱ། རྟེན་དེ་མཐོང་ཐོས་དྲན་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག་ཅེས་བསྔོ་བ་བྱ། སྨོན་ལམ་གདབ་བོ། །འདི་ལྟར་སངས་རྒྱས་བཅོམ་ལྡན་འདས་ཐོག་མ་བར་དང་མཐར་དགེ་བ། །ཟབ་ཅིང་རྒྱ་ཆེ་དམ་པའི་ཆོས། །རང་གཞན་ཀུན་ལ་ཕན་པའི་དོན། །སྐུ་གསུང་ཐུགས་ཀྱི་འཕྲིན་ལས་མཆོག །མི་ཟད་རྒྱན་གྱི་འཁོར་ལོ་ལས། །མཛོད་འཛིན་རྒྱལ་ཐབས་རིན་ཆེན་གྱི། །ཕྱག་བཞེས་རིན་ཆེན་གསེར་འབྲུ་ཡི། །རབ་གནས་མཆོག་ཏུ་བྱེད་པའི་ཐབས། །གཞན་གྱིས་བསྐུལ་ནས་ཡི་གེར་བྲིས། །དེས་མཚོན་དགེ་བ་དྲི་མེད་མཆོག །འཁོར་འདས་དུས་གསུམ་བསགས་པ་འདིས། །ནམ་མཁའ་མཉམ་པའི་སེམས་ཅན་རྣམས། །བྱང་ཆུབ་མྱུར་དུ་ཐོབ་པར་ཤོག །བླ་མ་རིན་པོ་ཆེའི་ཕྱག་བཞེས། གསེར་འབྲུའི་ནང་རྫོངས་རིན་པོ་ཆེ་དཔལ་འབར་ཞེས་བྱ་བ་རྫོགས་སོ། །བཀྲ་ཤིས་པར་གྱུར་ཅིག །ཀུན་ལ་དགེ་བར་གྱུར་ཅིག། །། ༡༡༣༽ ༄། །དཔོན་གྲགས་པ་རྡོ་རྗེ་ལ་སྤྲིངས་པ་སྙིང་གཏམ་ཚིག་ཏུ་བརྗོད་པ།། ཨོཾ་སྭསྟི། བླ་མ་རིན་པོ་ཆེ་སྤྱན་སྔ་ནས་དཔོན་གྲགས་པ་རྡོ་རྗེ་ལ་སྤྲིང་བ། རང་གིས་བྱས་པའི་ལས་རྣམས་ལ། །མི་མྱོང་བ་ནི་གཅིག་ཀྱང་མེད། །རྒྱུ་སྔོན་དུ་སོང་བའི་འབྲས་བུ་ལ། །བདེ་སྡུག་ཐ་དད་འབྱུང་བ་དེ། །གཞན་གྱི་རྐྱེན་གྱིས་འབྱུང་བ་མིན། །དགེ་བའི་ལས་ཀྱི་འབྲས་བུ་ལས། །བདེ་སྐྱིད་ཕུན་སུམ་ཚོགས་པ་དང༌། །རྒྱུ་ངན་སོང་བའི་འབྲས་བུ་ལས། །སྡུག་བསྔལ་མཐོ་དམན་དཔག་མེད་རྣམས། །ཐ་དད་མང་པོ་མྱོང་བ་ཡིན། །དེས་ན་ཕྲ་བའི་རྣམ་སྨིན་ལ། །འཛེམས་པ་ཤིན་ཏུ་གཅེས་པ་དང༌། །དཀར་ཕྱོགས་དགེ་བའི་རྩ་བ་ནི། །ངོམས་པ་མེད་པར་གསོག་པར་ཞུ། །དགེ་བས་བདེ་བ་དཔག་མེད་ལ། །སྐྱེ་བ་ཀུན་ཏུ་སྤྱོད་པ་ཡིན། །རྒྱུ་སྔོན་དུས་སོང་བའི་འབྲས་བུ་ནི། །སངས་རྒྱས་མཐུས་ཀྱང་མི་བཟློག་པ། །སྒྲིབ་གསུམ་སྤངས་པའི་སངས་རྒྱས་ཀྱི། །ཞབས་ལ་སེང་ལྡེང་ཚལ་པ་ལྟར། །ནམ་མཁའ་ལྟ་བུའི་རྒྱུ་འབྲས་སུ། །འབྱུང་བ་ཤིན་ཏུ་འཇིགས་པ་ཡིན། །ལོག་ཤེས་སྣང་བ་རང་སེམས་སུ། །མི་ཆུད་ངེས་པར་བཞེད་པ་འདི། །གྲུབ་མཐའ་ཡིན་པར་རང་ཉིད་ཀྱིས། །གོ་བར་བྱེད་པ་མ་གཏོགས་པ། །གཞན་དང་གླེང་བར་མི་བྱ་སྟེ། །ཆགས་སྡང་མང་པོ་སྐྱེ་བའི་རྒྱུ། །ལྷམ་མེ་ལྷན་ནེ་ལྷང་ངེ་གཞག

།གཅེས་པའི་བུ་གཅིག་གྲགས་རྡོར་ལ། །སྙིང་ནས་དམ་ཆོས་བསྟན་པ་འདི། །སེམས་ལ་ཟུངས་ཤིག་གཅེས་པའི་བུ། །ཡིག་རྟེན་ཐེར་རྒྱམ་ལེགས་པ་གཅིག །བསྐུར་བ་སྐུ་ལ་གསོལ་བར་ཞུ། །རྫོགས་པའི་བྱང་ཆུབ་ཐོབ་པར་ཤོག། །། ༡༡༤༽ ༄། །འཇིག་རྟེན་གསུམ་གྱི་དངོས་སློབ་གྲུབ་ཐོབ་སེངྒེ་ཡེ་ཤེས་ལ་སྤྲིངས་པ།། ཨོཾ་སྭསྟི། འཇིག་རྟེན་མགོན་པོ་རིན་ཆེན་དང༌། །དཔལ་ལྡན་ཕག་མོ་གྲུ་པ་དང༌། །སྐྱོབ་མཛད་ཤཱཀྱའི་རྒྱལ་པོ་ལ། །གུས་པས་ཕྱག་འཚལ་སྐྱབས་སུ་མཆི། །འབྲི་གུང་དཔལ་གྱི་ནགས་ཁྲོད་ནས། །ཤཱཀྱའི་དགེ་སློང་གདན་ས་བས། །ཕ་འཇིག་རྟེན་མགོན་པོ་བླ་མའི་སྲས། །མེས་དཔལ་ལྡན་ཕག་མོ་གྲུ་པའི་དབོན། །འཇིག་རྟེན་མགོན་པོ་རིན་ཆེན་གྱི། །སྐུ་གསུང་ཐུགས་དང་དབྱེ་བ་མེད། །འཛམ་གླིང་མཛེས་པ་རྒྱན་གྱི་མཆོག །བརྟུལ་ཞུགས་སྤྱོད་པའི་རྣལ་འབྱོར་པ། །དེང་སང་རྩོད་པ་ཀུན་དང་བྲལ། །ཁྱེད་ལ་ལེགས་པར་ཞུ་བའི་དོན། །སྐུ་ཁམས་བཟང་བ་དང་ཐུགས་དམ་འཕེལ་ཞིང་རང་གཞན་གྱི་དོན་ཕུན་སུམ་ཚོགས་པས་འགྲོ་བའི་མགོན་པོའི་ཐུགས་ཀྱི་དགོངས་པ་རྫོགས་པར་མཛད་པ་དང༌། སྒྲུབ་པ་རིན་པོ་ཆེ་ཟླ་བ་ཡར་གྱི་ངོ་བོ་བཞིན་དུ་འཕེལ་བར་མཛད་པ་དང་སྦྱངས་པའི་ཡོན་ཏན་བཅུ་གཉིས་ལྟར་སྤྱོད་ཅིང༌། བྱང་ཆུབ་ཀྱི་སེམས་རྣམ་པ་གཉིས་ལ་མཉམ་པར་འཇོག་པའི་རྣལ་འབྱོར་པ། སྤྲོས་པ་རྣམ་པར་བཅད་ཅིང་རི་ཁྲོད་ལ་བཞུགས་པ། འཕགས་པ་གནས་བརྟན་ཆེན་པོ་འོད་སྲུངས་གཉིས་པ་ལྟ་བུའི་སློབ་དཔོན་སེང་ཡེའི་སྤྱན་སྔར་ཞུ་བ།། །། ༡༡༥༽ ༄། །ས་བདག་རྒྱལ་པོའི་གདུང་རིགས་དགེ་བཤེས་ཇོ་བོ་ལ་སྤྲིངས་པ།། ཨོཾ་སྭ་སྟི། བཀའ་བརྒྱུད་བླ་མ་དམ་པ་དང༌། །དཔལ་ལྡན་ཕག་མོ་གྲུ་པ་དང༌། །འཇིག་རྟེན་མགོན་པོ་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི། །འཁོར་བ་སྡུག་བསྔལ་རྒྱ་མཚོ་འདི། །མ་རྟོགས་མ་གོ་མ་ཤེས་པས། །གཏིང་མཐའ་མེད་པར་འཁོར་བར་འཁྱམས། །སྡུག་བསྔལ་དཔག་ཏུ་མེད་པ་མྱོང༌། །རྟོགས་ན་སྡུག་བསྔལ་རྒྱ་མཚོ་སྤངས། །མ་རིག་པ་ཡི་ལོག་སྣང་དག

།ཡེ་ཤེས་ཉི་མས་འཁོར་བ་དང༌། །མྱ་ངན་འདས་པའི་ཆོས་རྣམས་ཀུན། །སེམས་ཉིད་གདོད་ནས་མ་སྐྱེས་པར། །དང་པོ་རང་གི་ངོ་བོ་རྟོགས། །དེ་ལ་མཉམ་པར་འཇོག་པ་དང༌། །བླ་མ་དམ་པའི་མོས་གུས་ཀྱིས། །འཁོར་དང་མྱ་ངན་འདས་པ་ཡི། །ཆོས་རྣམས་མ་ལུས་ཐམས་ཅད་ཀུན། །རང་བྱུང་ཕྱག་རྒྱ་ཆེན་པོར་རྟོགས། །ཀུན་རྫོབ་བྱང་སེམས་རིན་ཆེན་དང༌། །གཉིས་སུ་མེད་པར་ཉམས་སུ་བཞེས། །བླ་མ་གོང་མའི་ཞལ་ནས་ཀྱང༌། །སྤྲོས་པ་རབ་ཞི་དོན་དམ་བྱང་ཆུབ་སེམས། །སྙིང་རྗེས་རབ་བརླན་ཀུན་རྫོབ་སྨོན་འཇུག་གཉིས། །ཏིལ་དང་ཏིལ་མར་བཞིན་དུ་གཅིག་པར་གསུངས། །རྟག་ཏུ་འདི་ལ་མཉམ་གཞག་པས། །རྒྱུ་དང་འབྲས་བུའི་ཆོས་རྣམས་དང༌། །འཁོར་དང་མྱ་ངན་འདས་པ་ཀུན། །ཐམས་ཅད་མངོན་དུ་གྱུར་ནས་ཀྱང༌། །བྱང་ཆུབ་དམ་པ་ཐོབ་པར་འགྱུར། །ས་བདག་རྒྱལ་པོའི་གདུང་ལས་འཁྲུངས། །སངས་རྒྱས་འདྲ་བའི་བླ་མ་བསྟེན། །ཡོན་ཏན་རྒྱ་མཚོས་ཐུགས་གཏམས་པའི། །དགེ་བའི་བཤེས་གཉེན་ཇོ་བོ་ལ། །སྤྲིངས་ཡིག་ཡི་གེ་བསྐུར་བའམ། །ཡིག་རྟེན་ཟིལ་པོ་སྲང་བཅུ་འབུལ། །དགེ་བ་དྲི་མེད་ཟླ་འདྲ་འདིས། །རྫོགས་པའི་བྱང་ཆུབ་ཐོབ་པར་ཤོག། །། 

༡༡༦༽ ༄། །དཔོན་དགེ་བའི་བཤེས་གཉེན་གུ་རུ་མདོ་པ་ལ་སྤྲིངས་པ།། ཨོཾ་སྭསྟི། འཇིག་རྟེན་གསུམ་གྱི་མགོན་པོ་ཆོས་རྗེ་རིན་པོ་ཆེ་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། །བླ་མ་རིན་པོ་ཆེའི་སྤྱན་སྔ་ནས། འཁོར་ལོས་སྒྱུར་བའི་རྒྱལ་པོ་ལྟ་བུའི་དཔོན་དགེ་བའི་བཤེས་གཉེན་གུ་རུ་མདོ་པའི་སྤྱན་སྔར་སྤྲིངས་པ། ཆོས་ཐོས་པ་དང་བསམ་པ་སྒོམ་པ་རྣམ་པ་གསུམ་གྱིས་འཁོར་བ་སྡུག་བསྔལ་གྱི་རྒྱ་མཚོ་སྤོང་བར་བྱེད་པ་ནི། དངོས་སུ་སྤོང་བ་དང༌། བརྒྱུད་ནས་སྤོང་བ་གཉིས་ཡིན་ཏེ། ཕ་རོལ་དུ་ཕྱིན་པ་ལྟར་བརྒྱུད་ནས་སྤོང་བ་འདིར་མ་སྨོས། ཐེག་པ་ཆེན་པོ་གསང་སྔགས་རྡོ་རྗེ་ཐེག་པ་ལྟར་ཉམས་སུ་ལེན་པའི་མན་ངག དང་པོ་བྱང་ཆུབ་ཀྱི་སེམས་མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པའི་བྱང་ཆུབ་ཐོབ་པར་བྱ། དེའི་ཆེད་དུ་བསྒོམ་པ་འདི་བསྒོམ་སྙམ་དུ་བསམ། ལུས་ཡི་དམ་གྱི་ལྷར་བསྒོམ། བླ་མ་དམ་པ་སྤྱི་བོར་དྲན་ཙམ་ཞིག་མཛད། དེ་ནས་སེམས་མ་བཅོས་པར་གཞག མ་བཅོས་པའི་གོ་བ་བཟང་ངན་གྱི་རྣམ་པར་རྟོག་པ་ཅི་ཡང་ཡིད་ལ་མི་བྱ་བར་གཞག སློབ་དཔོན་ཆེན་པོ་བྲམ་ཟེ་ས་ར་ཧའི་ཞལ་ནས་ཀྱང༌། ཡིད་ལ་མི་བྱེད་ཕྱག་རྒྱ་ཆེན་པོའི་སྐུ། །འབྲས་བུ་གང་ལའང་རེ་བ་མ་བྱེད་རྣལ་འབྱོར་པ། །གསུངས་པ་དང༌། བཅོམ་ལྡན་འདས་ཀྱིས་ཀྱང་རབ་འབྱོར་ཡིད་ལ་བྱས་ན་ནི་ཁམས་གསུམ་པོ་གང་དུ་ཡང་འདྲེ་བར་འགྱུར་ལ། ཡིད་ལ་མ་བྱས་ན་ནི་ཁམས་གསུམ་པོ་གང་དུ་ཡང་འདྲེ་བར་མི་འགྱུར་ཞེས་རྒྱས་པ་ནས་གསུངས། དེ་ལྟར་ཐུགས་ཉམས་སུ་བླངས་པས་ཚེ་གཅིག་ལུས་གཅིག་གིས་བྱང་ཆུབ་ཏུ་སངས་རྒྱ་བ་བརྒྱུད་པ་རིན་པོ་ཆེ་འདིའི་ལུགས་ལགས། རྗེས་དགེ་བའི་རྩ་བ་བསྔོ་བ་དང་བཅས་པར་ཐུགས་ཉམས་སུ་བཞེས་པར་ཞུ།། །། ༡༡༧༽ ༄། །སློབ་དཔོན་ཏི་སེ་བ་བྱང་ཆུབ་ཤེས་རབ་ཀྱི་སྤྱན་སྔར་སྤྲིངས་པ།། ཨོཾ་སྭསྟི། །རྗེ་རིན་པོ་ཆེ་གདན་ས་བས་རྗེ་རིན་པོ་ཆེའི་སྲས་རྣལ་འབྱོར་གྱི་དབང་ཕྱུག་སློབ་དཔོན་ཏི་སེ་བ་བྱང་ཆུབ་ཤེས་རབ་ཀྱི་སྤྱན་སྔར་ཞུ་བ།

ཁྱེད་ཀྱིས་རྗེ་རིན་པོ་ཆེའི་ཞབས་ཏོག་དུ་སྒྲུབ་པའི་རྒྱལ་མཚན་བཙུགས་ཤིང་སྐུ་ཁམས་བཟང་བར་ཁུམས། དེ་ཤིན་ཏུ་ཐུགས་ལ་བཏགས། སྒོས་སུ་ངན་བུ་ལ། ལོའི་རིགས་ལ་བསྐུར་ཡར་དང་འབུལ་བ་མང་པོ་བསྐུར་བ་ཐུགས་ལ་བཏགས། ན་ནིང་གསོལ་ཇ་བསྐུར་བ་དང༌། ད་ལོ་ཡང་གསོལ་ཐུད་བསྐུར་བ་ཕྱག་ཏུ་ལེགས་པར་ཐིངས། ཤིན་ཏུ་ཐུགས་ལ་བཏགས། ང་ཞེས་བྱ་བར་འཛིན་པའི་བདུད། །ང་མེད་བདག་དང་བྲལ་བ་ཡི། །སེམས་ཉིད་གདོད་ནས་མ་སྐྱེས་པ། །རྟོགས་པས་འཁོར་བ་རྩད་ནས་བཅོམ། །བསོད་ནམས་ཡེ་ཤེས་ཚོགས་གཉིས་ཀུན། །ཆུ་བོའི་གཞུང་བཞིན་རྒྱུད་ལ་འབབ། །ཐབས་དང་ཤེས་རབ་རྣམ་པ་གཉིས། །ཟུང་འཇུག་རྟོགས་པའི་ངོ་བོར་སྤྱོད། །ལྟ་དང་སྤྱོད་དང་སྒོམ་པ་གསུམ། །དབྱེར་མེད་འོད་གསལ་ངོ་བོར་གཅིག །འཇིག་རྟེན་མགོན་པོ་བླ་མ་ཡི། །བྱིན་རླབས་འོད་གསལ་ཆེན་པོ་དེ། །ཚོགས་དང་དཔག་གི་ཆོས་རྣམས་དང༌། །ཐུགས་ལས་འཁྲུངས་པའི་སྐྱེས་བུ་ལ། །གདམས་ངག་སོ་མ་ག་ལ་འཚལ། །སྔར་བཞིན་ཉམས་སུ་ལེན་པར་ཞུ། །ཡི་གེ་མི་འཁྱམ་པ་ཡི་རྟེན། །གུར་གུམ་ཐུན་ཅིག་བསྐུར་ནས་མཆིས། །དགེ་བ་དྲི་མེད་ཟླ་འདྲ་འདིས། །རྫོགས་པའི་བྱང་ཆུབ་ཐོབ་པར་ཤོག། །། ༡༡༨༽ ༄། །དགེ་སྦྱོང་དཔོན་རྡོ་རྗེ་བྱང་ཆུབ་ལ་སྤྲིངས་པ།། ཨོཾ་སྭསྟི། །བླ་མ་རིན་པོ་ཆེ་ཕག་མོ་གྲུ་པས། །རྒྱལ་པོ་ལྟ་བུའི་དགེ་སྦྱོང་དཔོན་རྡོ་རྗེ་བྱང་ཆུབ་ལ་སྤྲིངས་པ། ཁྱེད་ཀྱིས་བརྒྱ་བྱིན་ལྟ་བུའི་ལོངས་སྤྱོད་དང་རྒྱལ་སྲིད་ཐམས་ཅད་སྤངས་ནས་ཤཱཀྱའི་བསྟན་པ་ལ་རབ་ཏུ་གཤེགས་ཞེས་ཐོས། དེ་ཐུགས་ལ་ཤིན་ཏུ་བཏགས། སྤྱིར་འདུས་བྱས་ཐམས་ཅད་མི་རྟག་བྱ་བ་དང་བྱེད་པ་ཐམས་ཅད་ཀྱང་བྱ་སེམས་ཀྱིས་འདས་ནས་འགྲུབ་པར་ཤིན་ཏུ་དཀའ། ཁྱེད་ལྟ་བུ་རབ་ཏུ་གཤེགས་ནས་བཏང་སྙོམས་སུ་བཞུགས་པ་མི་འཐད། མི་རིགས་པས། དོ་ཅིག་ཀྱང་སུས་ཅི་ཟེར་ཡང་ཡར་འབྱོན་པར་རིགས་པ་ལ་མ་བྱོན། ད་ཅིས་ཀྱང་མྱུར་དུ་གླིང་རིན་པོ་ཆེ་འདིར་ངན་བུའི་ཞབས་དྲུང་འདིར་ཅིས་ཀྱང་འབྱོན་པར་ཞུ།

མི་རྟག་འཆི་བར་ངེས་པར་ཐེ་ཚོམ་མེད། །འཆི་མེད་བདུད་རྩི་འཚོལ་དུ་འབྱོན་པར་ཞུ། །དུས་གསུམ་རྒྱལ་བ་ཐམས་ཅད་གཅིག་གྱུར་པ། །མགོན་པོ་ཕག་མོ་གྲུ་པ་ཆོས་ཀྱི་རྗེ། །འཇིག་རྟེན་མགོན་པོ་དཔལ་ལྡན་འབྲི་གུང་པ། །ཡབ་སྲས་གཉིས་ཀྱི་གདམས་ངག་རིན་པོ་ཆེ། །ན་རྒ་སྐྱེ་འཆིའི་ནད་ལས་ཐར་མཛད་པ། །སྨན་མཆོག་དྲི་མེད་བདུད་རྩི་ཚོལ་དུ་བྱོན། །བདག་ཀྱང་རྒས་སྟོབས་ནུས་པ་ཟད་པས་ན། །ཁྱེད་ཀྱི་བླ་མ་ངན་བུ་ཡིན་པར་ངེས། །སྐྱོ་མེད་ཡིད་ལྡན་ནོར་བཟང་སྐྱེས་ཆེན་གྱིས། །བྱམས་མགོན་བློ་དང་ལྡན་པ་འཚོལ་བ་བཞིན། །རྒྱལ་པོ་ལྟ་བུའི་དགེ་སྦྱོང་ཆེན་པོ་ཁྱེད། །མྱུར་དུ་བླ་མ་སྙེག་པའི་དུས་ལ་བབ། །གསེར་གྱི་རི་ལས་དུག་གི་ཆུ་རྒྱུན་བཞིན། །ཡིད་འོང་གཉེན་འདུན་ཚིག་རྣམས་སྤང་འཚལ་ལོ། །ལེགས་སྤྱད་རྒྱ་མཚོ་དྲི་མ་མེད་པ་ཡི། །དམ་ཆོས་ནོར་བུ་རིན་ཆེན་འཚོལ་དུ་བྱོན། བྱང་ཆུབ་སེམས་གཉིས་དབྱེ་བ་མེད་པ་ཡི། །ཏིང་འཛིན་རྒྱལ་པོ་དྲི་མ་མེད་པ་འདི། ཚོལ་བའི་དུས་ལ་བབས་སོ་མྱུར་དུ་སྤྱོན། །འོད་གསལ་རྣམ་དག་ནམ་མཁའ་ལྟ་བུ་ཡི། །རང་སེམས་རྡོ་རྗེ་རྟོགས་པར་བྱ་བའི་ཕྱིར། །མི་ཡི་སེང་གེ་མྱུར་དུ་འབྱོན་པར་རིགས། །ང་བདག་འཛིན་པ་གཤིན་རྗེའི་སྐྱེས་བུ་ཡིས། །འགྲོ་རྣམས་སྤྱི་བོ་ནས་ནི་ཟིན་གྱུར་ན། །བདག་མེད་སྐྱེ་མེད་བརྗོད་ལས་འདས་པའི་ཆོས། །མྱུར་དུ་རྟོགས་པར་བྱ་ཕྱིར་འབྱོན་པར་ཞུ། །འཇིག་རྟེན་འདི་ཡི་ཕུན་སུམ་ཚོགས་པ་ལྔ། །སྲས་དང་གཉེན་འདུན་འཁོར་དང་ལོངས་སྤྱོད་རྣམས། །སྤང་བྱ་རྨི་ལམ་ཐུན་གཅིག་རྨིས་པ་འདྲ། །སད་པའི་དུས་སུ་མེད་པར་འགྱུར་བ་ལྟར། །གླེན་པ་མགོ་བོ་འཁོར་ཞིང་ཉམས་པར་འགྱུར། །སངས་རྒྱས་འདྲ་བའི་བླ་མ་གོང་མ་རྣམས། །ད་ལྟ་མི་བཞུགས་མི་རྟག་མ་དགོངས་སམ། །འཇིག་རྟེན་འདི་ཡི་ཕ་དང་མེས་པོ་དང༌། །ཡང་མེས་ཐམས་ཅད་ཤི་ཞིང་དུས་ལས་འདས། །ད་ལྟ་དྲན་པའི་ཡུལ་དུ་གྱུར་པས་ན། །ངེད་རང་རྣམས་ཀྱང་དེ་དང་འདྲ་བར་ལྟོས། །ཚེ་འདི་གནོད་མང་རླུང་གིས་བཏབ་པ་ཡི། །ཆུ་ཡི་ཆུ་བུར་བས་ཀྱང་མི་རྟག་ན། །དབུགས་འབྱུང་དབུགས་རྔུབ་གཉིད་ཀྱིས་ལོགས་པ་ལས། །སད་ཁོམ་གང་ཡིན་དེ་ནི་ངོ་མཚར་ཆེ། །རྟག་སེམས་སྤངས་ནས་མྱུར་དུ་འབྱོན་པར་ཞུ། །སླད་མ་ཁྱེད་ཀྱིས་རྟ་བཟང་ངོ་མཚར་ཅན་བསྐུར་ནས་བྱུང་བ་ཕྱག་ཏུ་ཕྱིན།

ཡིག་རྟེན་རས་ངོ་མཚར་ཅན་ཀ་ཏ་ན་དར་ཚོས་མ་བཞི་བྱིན་རླབས་བྱས་ནས་ན་བཟའི་རྒྱུར་བསྐུར་ནས་མཆིས། །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེད་གྱུར་ཅིག། །། ༡༡༩༽ ༄། །ཞལ་སློབ་ཇོ་སྲས་ངོམ་པ་ལ་སྤྲིངས་པ།། ཨོཾ་སྭསྟི། དཔལ་གྱི་འབྲི་གུང་ནས་བླ་མ་རིན་པོ་ཆེས། ཇོ་སྲས་ངོམ་པ་ལ་སྤྲིངས་པ། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་སེམས་ཉིད་གདོད་མ་ནས་མ་སྐྱེས་པ་འབའ་ཞིག་མ་གཏོགས་པ། ཕྱི་རོལ་ན་སྤུ་ཡི་རྩེ་མོ་ཙམ་ཡང་མེད་ལ། འཁོར་འདས་ཀྱི་ཡོན་ཏན་གྱི་རྒྱ་མཚོ་ཆེན་པོ་དེ་ལགས་ཏེ། བདག་ཉིད་ཆེན་པོས་འཁྲུལ་པ་མེད་པའི་ཤེས་རབ་ཀྱི་མིག་གིས་ལེགས་པར་གཟིགས་པ་དེ་ཉིད་ལ་རྟག་ཏུ་མཉམ་པར་འཇོག་པ་དང༌། བྱང་ཆུབ་ཀྱི་སེམས་ལས་སྐྱེས་པའི་བསོད་ནམས་དང་ཡེ་ཤེས་ཀྱི་ཚོགས་རྣམ་པ་གཉིས་ལ་སོགས་པའི་སྔ་མ་བཞིན་དུ་བརྩོན་འགྲུས་ཆེན་པོ་བརྩམ་པར་ཞུ། དགེ་བ་དྲི་མེད་ཟླ་འདྲ་འདིས། །རྫོགས་པའི་བྱང་ཆུབ་ཐོབ་པར་ཤོག། །། ༡༢༠༽ ༄། །སྤྲིངས་ཡིག་འཁོར་བའི་སྡུག་བསྔལ་སེལ་བྱེད།། ཨོཾ་སྭསྟི། ཤཱཀྱའི་སྲས་ཀྱི་དགེ་སློང་ཀིའརྟི་ཨ་ཀ་རས་ཡོན་སྒོམ་ལ་སྤྲིངས་པ། ཡོན་ཏན་དཔག་མེད་རིན་ཆེན་གཏེར་གྱུར་ཅིང༌། །ནམ་མཁའ་ལྟ་བུར་རྣམ་དག་དྲི་མ་མེད། །ཉེས་ཚོགས་མུན་སེལ་སྡང་དང་རབ་རིབ་རྣམས། །མ་ལུས་འཇོམས་མཛད་དེ་ལ་གུས་ཕྱག་འཚལ། །ཐུབ་དབང་བསྟན་པ་རིན་ཆེན་མྱུར་དུ་འགྲིབ་འགྱུར་གྱིས། །དཀར་ཕྱོགས་དགེ་བའི་ཚོགས་རྣམས་ཁྱོད་ཀྱིས་འཕེལ་བར་མཛོད། །ཞེ་སྡང་གནོད་སེམས་ཆགས་དང་འཚེ་བ་རྣམ་པར་སྤོངས། །བྱམས་དང་སྙིང་རྗེ་སྟོང་དང་རྟེན་ཅིང་འབྲེལ་འབྱུང་རྩ་བ་རྣམས། །ཡོངས་སུ་རྒྱས་མཛོད་ཐར་པའི་ལམ་ནི་གཞན་དག་ཡོད་མ་ཡིན། །གང་ཞིག་ཚེ་འདིའི་བདེ་སྐྱིད་གྲགས་དང་སྙན་པ་དུག་དང་འདྲར་མཁྱེན་མཛོད། །ཚེ་འདི་གློག་དང་ཆུ་བུར་དང་མཚུངས་རིག་པར་བྱོས། །ཕྱི་མའི་དོན་ཆེན་དམ་ཆོས་རིན་ཆེན་ཕན་དང་བདེ་བ་རྟག་ཏུ་སྒྲུབས། །གསོ་སྦྱོང་ཡན་ལག་བརྒྱད་དང་ལྡན་པ་ཐུབ་པའི་བཀའ། །རྟག་ཏུ་བསྲུང་མཛོད་འདི་ལས་གཞན་པ་ཡི། །སྐྱབས་མཆོག་གཞན་མ་མཆིས་པར་རིག་པར་མཛོད། །ཁྲིམས་ནི་རྒྱུ་དང་མི་རྒྱུ་ཀུན་གྱི་ས་གཞི་བཞིན། །ཡོན་ཏན་ཀུན་གྱི་གཞི་རྟེན་ལགས་པར་ཐུབ་པས་གསུངས། །གོང་དུ་བསྐུར་བ་འཇིག་རྟེན་མགོན་པོའི་བཀའ། །ལྔ་ལྡན་དམ་ཆོས་ལག་པའི་ལྟོ་རྒྱབ་ནས། །ཇི་ལྟར་གསུངས་བཞིན་འབད་པས་ཉམས་སུ་ལོངས། །ཚེ་འདི་ཡུན་ཐུང་བྱ་བ་རྣམ་མང་ཞིང༌། །སང་དང་འཆི་བ་གང་སྔ་ཆ་མ་མཆིས། །དེ་ལས་སྐྱོབ་པའི་སྐྱབས་ནི་འདི་ལས་མེད། །བརྒྱ་བྱིན་འཇིག་རྟེན་མཆོད་འོས་གྱུར་ནས་ནི། །ལས་ཀྱི་དབང་གིས་ཕྱིར་ཡང་ས་སྟེང་ལྟུང༌། །འཁོར་ལོས་སྒྱུར་རྒྱལ་བདག་ཏུ་གྱུར་ནས་ཀྱང༌། །འཁོར་བ་དག་ན་ཡང་བྲན་ཉིད་དུ་འགྱུར། །ཐོ་རིས་ལྷ་མོའི་ནུ་མ་སྐེད་པ་ལ། །རེག་པའི་བདེ་བ་ཡུན་རིངས་མྱོང་ནས་སླར། །དམྱལ་བར་ཐག་གཅོད་འབར་བའི་འཁྲུལ་འཁོར་གྱིས། །རེག་པ་ཤིན་ཏུ་མི་བཟད་བསྟེན་འཚལ་ལོ། །གོའུ་ཏམ་དཔའ་བོ་བུ་རམ་ཤིང་པའི་རིགས། །མགོན་པོ་རིན་ཆེན་སྐྱབས་གྱུར་ཉི་མའི་གཉེན། །ཟས་གཙང་སྲས་པོ་ཆོས་ཀྱི་རྒྱལ་པོ་དེས། །གླིང་བཞི་རྒྱས་པ་རིན་ཆེན་སྣ་བདུན་དང༌། །རྒྱ་མཚོར་ཐུག་པའི་ས་འདི་རྣམ་སྤངས་ནས། །རབ་བྱུང་སློང་མོར་ཕྱག་དར་ཁྲོད་འཆང་ཞིང༌། །བརྟུལ་ཞུགས་མཆོག་སྤྱོད་ནགས་ཀྱི་ཁྲོད་དུ་བཞུགས། །དེ་བཞིན་ཡབ་གཅིག་ཁྱོད་ཀྱིས་ཀྱང༌། །འདོད་པ་དགྲ་དང་དུག་དང་ནི། །སྦྲུལ་གདུག་བཞིན་དུ་རྣམ་པར་སྤང༌། །སྐྱོབ་མཛད་ཤཱཀྱ་སེང་གེས་ཀྱང༌། །འདོད་པས་ཕུང་བ་བསྐྱེད་པར་གསུངས། །འདོད་པ་མཁས་པ་རྣམས་ཀྱིས་སྨད། །འདོད་མེད་དྲང་སྲོང་རྣམས་ཀྱིས་བསྔགས། །དེ་ཕྱིར་ཁྱོད་ཀྱིས་དེ་ལྟར་སྒྲུབས། །སྤྲིངས་ཡིག་འཁོར་བའི་སྡུག་བསྔལ་སེལ་བ་ཞེས་བྱ་བ་འཕགས་པའི་གསུང་ལ་བརྟེན་པའོ། །ཡིག་རྟེན་ལ་ན་བཟའི་སྲུང་དར་ཐོ་གང་བ་གཅིག་དང༌།

ཕྲུག་ཆུང་ཤིན་ཏུ་ལེགས་པ་དྲག་ལྡན་ཐེར་མ་དམར་པོ་ལ་བྱས་པ་ཅིག་བསྐུར་ནས་མཆིས། །ལྡོམ་བུ་བ་ཀཱིརྟི་ཨ་ཀ་རའི་སྤྲིངས་ཡིག། །། ༡༢༡༽ ༄། །འབྲ་གུག་ཤི་དང་བཤེས་གཉེན་དྲུག་ལ་སྤྲིངས་པའི་ཡི་གེ། ཨོཾ་སྭསྟི། ཐུགས་རྗེ་མཆོག་མངའ་བཅོམ་ལྡན་འདས། །སྐྱོབ་མཛད་ཤཱཀྱའི་རྒྱལ་པོ་དང༌། །བྱིན་རླབས་མཐར་ཐུག་ཆོས་ཀྱི་རྗེ། །བཀའ་བརྒྱུད་བླ་མ་དམ་པ་དང༌། །ཕྱོགས་བཅུའི་སངས་རྒྱས་ཐམས་ཅད་ལ། །གུས་པས་ཕྱག་འཚལ་སྐྱབས་སུ་མཆི། །འབྲི་གུང་དཔལ་གྱི་ནགས་ཁྲོད་ནས། །བླ་མ་རིན་ཆེན་སངས་རྒྱས་པས། །ཐུབ་པའི་བསྟན་པ་རིན་ཆེན་ལ། །ཐོས་བསམ་སྒོམ་ལས་བྱུང་བ་ཡི། །ཤེས་རབ་མཆོག་གིས་རྣམ་པར་བརྒྱན། །ཡོན་ཏན་རིན་ཆེན་མང་པོའི་གཏེར། །བཤེས་གཉེན་དམ་པ་རྣམ་དྲུག་ལ། །རྒྱང་ནས་ཞུ་བ་འབུལ་བའི་དོན། །ས་ཆེན་འདི་ཡི་བདག་པོ་མཆོག །མི་ཡི་དབང་པོའི་རྒྱལ་ཁམས་སུ། །ཐུབ་པའི་བསྟན་པ་གནས་པར་མཛད། །སྔར་ཡང་བཀའ་དྲིན་མི་ཆུང་ཆེ། །མདོ་ཁམས་དབུས་གཙང་རྒྱལ་ཁམས་སུ། །འཇིགས་པ་མེད་ཅིང་འཚེ་མེད་པའི། །རྟེན་འབྲེལ་ཁྱེད་ཀྱིས་མཛད་པར་ཞུ། །ཡི་གེ་མི་འཁྱམ་པ་ཡི་རྟེན། །ཁྱེད་ཆེན་པོ་རྣམ་པ་དྲུག་པོ་ལ། །དབུ་ཞུའི་རྒྱུ་རེ་འབུལ་ཞིང་མཆིས། །དགེ་བ་དྲི་མེད་ཟླ་འདྲ་འདིས། །རྒྱལ་བའི་བསྟན་པ་རིན་པོ་ཆེ། །འཇིག་རྟེན་ཁམས་འདིར་གནས་གྱུར་ཅིག །འབྲ་གུག་ཤི་ལ་སོགས་པ་བཤེས་གཉེན་རྣམ་པ་དྲུག་ལ་སྤྲིངས་པའི་ཡི་གེ། །། ༡༢༢༽ ༄། །སློབ་དཔོན་གཅེར་མཚམས་པ་ལ་སྤྲིངས་པ།། ཨོཾ་སྭསྟི། སློབ་དཔོན་རིན་པོ་ཆེ་གདན་ས་བས་རྣལ་འབྱོར་གྱི་དབང་ཕྱུག་ཆེན་པོ་སློབ་དཔོན་དབོན་པོ་གཅེར་མཚམས་པ་ལ་སྤྲིངས་པ། ཁྱེད་ཀྱིས་འགྲོ་བ་མང་པོ་འཁོར་བའི་འབྲོག་དགོན་པ་ལས་བརྒལ་བར་མཛད་ཅིང་སྐུ་ཁམས་བདེ་བར་བཞུགས་ཞེས་འཁུམས། དེ་ཤིན་ཏུ་ཐུགས་ལ་བཏགས། ལུས་རྣམ་པར་དག་པ་ལྷ་དང་མི་འབྲལ་བ། རྣམ་འགྱུར་གསུམ་དང་མི་འབྲལ་བར་སྤྱོད་པ་དང༌། ངག་རྣམ་པར་དག་པ་སྔགས་དང་མི་འབྲལ་བར་རྡོ་རྗེའི་བཟླས་པར་སྤྱོད་པ་དང༌།

སེམས་རྣམ་པར་དག་པ་བྱང་ཆུབ་ཀྱི་སེམས་གཉིས་དབྱེ་བ་མེད་པའི་ཏིང་ངེ་འཛིན་གྱིས་ཉིན་མཚན་འདའ་བར་སྤྱོད་པའི་སྤྱོད་པ་རྣམ་པ་གསུམ་དང་མི་འབྲལ་བར་གཞན་གྱི་དོན་ཕུན་སུམ་ཚོགས་པས་འཇིག་རྟེན་མགོན་པོའི་ཐུགས་དགོངས་རྫོགས་པར་མཛད་པར་ཞུ།། །། ༡༢༣༽ ༄། །འདན་མ་རིན་ཆེན་ཡེ་ཤེས་ལ་སྤྲིངས་པ།། ཨོཾ་སྭསྟི། སྤྱིར་ཐེག་པ་ཆེན་པོ་གསང་སྔགས་གཉན། །སྒོས་བླ་མ་དམ་པ་གཉན་པས་འདིར། །ཅི་གསུང་སྒྲུབ་ལ་དངོས་གྲུབ་འབྱུང༌། །ཕུན་སུམ་ཚོགས་པའི་དགེ་འདུན་གྱིས། །སྟག་མ་བླངས་པ་ཐུགས་ལ་བཏགས། །མཆོག་དང་ཐུན་མོང་དངོས་གྲུབ་རྣམས། །འཐོབ་འགྱུར་འདི་ལ་ཐེ་ཚོམ་མེད། །རིན་པོ་ཆེ་སྤྱན་སྔ་ནས། །ཕ་འཇིག་རྟེན་མགོན་པོ་བླ་མའི་སྲས། །མེས་དཔལ་ལྡན་ཕག་མོ་གྲུ་པའི་དབོན། །རྩོད་པ་ཀུན་དང་བྲལ་བ་ཡི། །མཉམ་མེད་བྱང་ཐང་རས་ཆེན་ལ། །ཆབ་ཚྭ་རྩེ་མོ་སྲང་བཅུ་འབུལ། །དགེ་བ་དྲི་མེད་ཟླ་འདྲ་འདིས། །རྫོགས་པའི་བྱང་ཆུབ་ཐོབ་པར་ཤོག། ༈ །།ཨོཾ་སྭསྟི། །རྗེ་རིན་པོ་ཆེ་ལ་སྐྱབས་སུ་མཆི། །ད་ནས་སངས་མ་རྒྱས་ཀྱི་བར་གྱི་ཆོས་ལྔ་ལྡན་འབའ་ཞིག་ལགས་ལ། ལྔ་ལྡན་གྱི་ངོ་བོ་བྱང་ཆུབ་ཀྱི་སེམས་གཉིས་དབྱེ་བ་མེད་པ་དེ་ཉིད་ལ་མཉམ་པར་འཇོག་པ་གལ་ཆེ། རྗེས་ཀྱི་ཤེས་པ་བཅུ་ཆོས་དང༌། སུམ་ཆོས་ཀྱིས་ཉམས་སུ་ལེན་པ་མ་གཏོགས་པ་གཞན་མི་བདོག་པས། །འདི་ཁོ་ན་ལྟར་ཉམས་སུ་ལེན་པར་ཞུ། །སྒོམ་པ་རིན་ཆེན་ཡེ་ཤེས་ཀྱིས། །གསོལ་ཐུར་བསྐུར་བ་ཐུགས་ལ་བཏགས། །ཡིག་རྟེན་ཨ་རུ་ར་གསུམ་བདོག །དགེ་བ་དྲི་མེད་ཟླ་འདྲ་འདིས། །བྱང་ཆུབ་དམ་པ་ཐོབ་པར་ཤོག། །། ༡༢༤༽ ༄། །བྱམས་པའི་ཁྲིད་ཚུལ་ཁྲིམས་བློ་གྲོས་ལ་སྤྲིངས་པ།། ཨོཾ་སྭསྟི། རྗེ་རིན་པོ་ཆེ་ཡི་བཞེད་ཀྱིས། འཇིག་རྟེན་པའི་མ་བུ་ལ་བྱམས་པ་འམ། །བུ་ཨ་མ་ལ་བྱམས་པའི་བྱམས་པ་དེ་འཕགས་པ་ཉན་ཐོས་དང་རང་སངས་རྒྱས་དང༌། བྱང་ཆུབ་སེམས་དཔའི་བྱམས་པའི་ངོ་བོ་ཡང་དེ་ཉིད་ལགས་ལ། དེ་བཞིན་གཤེགས་པའི་ཟག་པ་མེད་པའི་བྱམས་པ་ཡང་དེ་ཉིད་ལགས་པར་བཞེད་དེ།

འཇིག་རྟེན་པའི་མ་བུ་ལ་བྱམས་པའམ། བུ་ཨ་མ་བྱམས་པའི་བྱམས་པ་དེ་ཉིད་ལ་མཉམ་པར་འཇོག་པ་དེ་ནམ་མཁའ་དང་མཉམ་པའི་སེམས་ཅན་ཐམས་ཅད་ལ་དེ་ཁོ་ན་བཞིན་དུ་བསྒོམ་པ་མ་གཏོགས་པ། བྱམས་པ་ལ་གནད་གཞན་མི་བདོག སེམས་ཅན་ནས་སངས་རྒྱས་ཀྱི་བར་དུ་བྱམས་པའི་ངོ་བོ་དེ་ཁོ་ན་ལྟར་ཉམས་སུ་ལེན་པར་ཞུ། དེ་ལྟར་བྱམས་པ་བསྒོམས་པ་ལས། །འཁོར་དང་མྱ་ངན་འདས་པ་ཡི། །ཡོན་ཏན་བདེ་སྐྱིད་མ་ལུས་པ། །བྱམས་པའི་མཐུ་ལས་འབྱུང་བར་བཞེད། །ཕ་རོལ་དམག་དཔུང་ཟློག་པ་དང༌། །མི་ཡམས་ཕྱུགས་ཡམས་ཞི་བ་དང༌། །ཡོན་ཏན་བདེ་སྐྱིད་མ་ལུས་པ། །བྱམས་པ་བསྒོམས་པས་འབྱུང་བར་གསུངས། །སྒོམ་པ་ཚུལ་ཁྲིམས་བློ་གྲོས་ཀྱིས། །ཕྱག་བཤན་གསོལ་ཐུར་བསྐུར་བ་ཡང༌། །བདག་གི་ཕྱག་ཏུ་ལེགས་པར་ཐིངས། །ཡིག་རྟེན་ཨ་རུ་ར་གསུམ་མཆིས། །དགེ་བ་དྲི་མེད་ཟླ་འདྲ་འདིས། །རྫོགས་པའི་བྱང་ཆུབ་ཐོབ་པར་ཤོག། །། 

༡༢༥༽ ༄། །སློབ་དཔོན་ཡུལ་སྐྱོང་བ་ལ་བསྐུར་བ་སྤྲིངས་ཡིག་མདོ་སྨད་ཁམས་གཤེགས།། ཨོཾ་སྭསྟི། །འཁོར་འདས་གཉིས་ཀྱི་དཔལ་གྱུར་ཆོས་ཀྱི་རྗེ། །ཐམས་ཅད་མཁྱེན་པ་བླ་མ་རིན་ཆེན་དང༌། །དུས་གསུམ་བདག་ཉིད་ཇོ་བོ་དཀོན་མཆོག་གསུམ། །ཀུན་ལ་གུས་པས་ཕྱག་འཚལ་སྐྱབས་སུ་མཆི། །རྒྱལ་བའི་མཆོད་རྟེན་དཔལ་གྱི་འབྲི་གུང་ནས། །ཉིད་ཀྱི་བླ་མར་གྱུར་པའི་རིན་པོ་ཆེས། །ཡོན་ཏན་རྒྱ་མཚོར་གྱུར་པ་ཆོས་རྣམས་ཀུན་གྱི་གཏེར། །འཇིག་རྟེན་མགོན་པོ་ཕག་མོ་གྲུ་པ་དང༌། །ཐམས་ཅད་མཁྱེན་པ་བླ་མ་རིན་ཆེན་གྱི། །རིགས་ལས་འཁྲུངས་པའི་སྐྱེས་བུ་དམ་པ་མཆོག །ཤཱཀྱའི་དགེ་སློང་ལྡོམ་བུ་བདག་གི་བུ། །ཐོས་བསམ་སྒོམ་གསུམ་ཤེས་རབ་མཐར་ཐུག་པའི། །སྤྱི་དང་རང་གི་མཚན་ཉིད་ཀུན་ལ་མཁས། །དུས་གསུམ་འཁོར་འདས་ཆོས་རྣམས་མ་ལུས་ཀུན། །གཉིས་མེད་འོད་གསལ་ཆེན་པོར་གཅིག་ཏུ་རྟོགས། །རྒྱུ་དང་འབྲས་བུའི་རྟེན་འབྲེལ་ཀུན་ལ་མཁས། །ཆོས་ལས་སྐྱེས་པའི་བུ་སྡུག་ཀུན་གྱི་མཆོག །རྒྱལ་པོ་ལྟ་བུའི་དགེ་བའི་བཤེས་གཉེན་ནི། །སློབ་དཔོན་ཡུལ་སྐྱོང་ཉིད་ལ་ཞུ་བའི་དོན། །སྐུ་ཁམས་བདེ་ཞིང་འཕྲིན་ལས་ཆེ་བར་ཁུམས། །དེ་ལ་བདག་དགའ་ཤིན་ཏུ་ཐུགས་ལ་བཏགས། །སླད་མ་གཉིས་པ་ཞུ་བའི་དོན་འདི་མཆིས། །འཇམ་དབྱངས་དཔའ་བོས་འཇིག་རྟེན་ཁམས་རྣམས་སུ། །དཔག་མེད་འགྲོ་བ་མང་པོ་འདུལ་མཛད་ལྟར། །སྐྱེས་མཆོག་མི་ཡི་སེང་གེ་ཁྱོད་ཉིད་ཀྱང༌། །ཞིང་ཁམས་རྣམ་དག་མདོ་སྨད་ཁམས་གཤེགས་ནས། །ཤཱཀྱའི་རྒྱལ་པོའི་བསྟན་པ་རྒྱས་ཕྱིར་དང༌། །འཇིག་རྟེན་མགོན་པོ་ཆོས་རྗེ་རིན་ཆེན་གྱི། །གདུལ་བྱ་རྒྱ་མཚོ་མ་ལུས་འདུལ་བ་དང༌། །ཆོས་ཀྱི་རྒྱལ་མཚན་ཆེན་པོ་འཛུགས་པར་ཞུ། །གདུལ་བྱ་རིགས་ཅན་རབ་འབྲིང་ཐ་གསུམ་ལ། །གང་ཟག་དབང་པོའི་བྱེ་བྲག་ཇི་ལྟ་བར། །དམ་ཆོས་སྟོན་པ་དེ་ལྟར་མཛད་པར་ཞུ། །བརྩོན་འགྲུས་ཆེན་པོ་རྩོམ་པའི་དུས་ལ་བབ། །ཡར་ངོ་མར་ངོ་སྔ་དྲོ་ཕྱི་དྲོ་དང༌། །འཇིག་རྟེན་མགོན་པོ་ཆོས་རྗེ་རིན་ཆེན་གྱི། །དྲི་མེད་རྣམ་ཐར་མཆོག་ལ་སྤྱོད་པ་དང༌། །ཚུལ་ཁྲིམས་ཏིང་འཛིན་ཕ་རོལ་ཕྱིན་དྲུག་ལ། །འགྲོ་བ་མ་རྣམས་འགོད་པ་ཉིད་དུ་ཞུ། །སེམས་ཅན་ཞིང་རྣམས་སངས་རྒྱས་ཉིད་དུ་བསྒྲུབ། །བྱམས་མགོན་བློ་དང་ལྡན་དང་ཐོགས་མེད་སོགས། །འགྲོ་ལ་བྱམས་ཤིང་ཆགས་པ་སྙིང་རྗེའི་སྟོབས། །སེམས་ཅན་ཁམས་ལ་མཉམ་པར་འཇུག་པ་དང༌། །བདག་ཉིད་ཆེན་པོས་འགྲོ་བ་མ་ལུས་རྣམས། །བླ་མེད་བྱང་ཆུབ་མཆོག་ལ་འགོད་པར་ཞུ། །སློབ་དཔོན་ཡུལ་སྐྱོང་ལ་བསྐུར་བའི་སྤྲིངས་ཡིག་མདོ་སྨད་ཁམས་གཤེགས་ཞེས་བྱ་བའོ།། །།

༡༢༦༽ ༄། །དགེ་བཤེས་རིན་ཆེན་གྲགས་ལ་སྤྲིངས་པ།། ཨོཾ་སྭསྟི། འཇིག་རྟེན་མགོན་པོ་རིན་ཆེན་དང༌། །དཔལ་ལྡན་ཕག་མོ་གྲུ་པ་དང༌། །སྐྱོབ་མཛད་ཤཱཀྱའི་རྒྱལ་པོ་ལ། །གུས་པས་ཕྱག་འཚལ་སྐྱབས་སུ་མཆི། །ཤཱཀྱའི་དགེ་སློང་སྤྱན་སྔ་བས། །རྒྱལ་པོ་ལྟ་བུ་དགེ་བའི་བཤེས། །སྐྱོབ་མཛད་བླ་མ་དམ་པའི་སྲས། །འགྲན་ཟླ་ཀུན་དང་བྲལ་བའི་མཆོག །དགེ་བའི་བཤེས་གཉེན་རིན་གྲགས་ལ། །ཞུ་བ་འབུལ་བ་ཚིག་གི་དོན། །དུས་འདིར་བླ་མ་རིན་ཆེན་འདས། །རྒྱལ་བའི་བསྟན་པ་དྲི་མེད་ནུབ། །ཕྱོགས་རྣམས་མུན་པ་ཆེན་པོས་ཁེབས། །བདག་ཅག་འཕོངས་ཤིང་ཐུག་དུས་འདིར། །སྐྱེས་བུ་དམ་པ་ཁྱེད་ཉིད་ཀྱིས། །རིན་ཆེན་བཻཌཱུར་མཐིང་ཤོག་ལ། །རིན་ཆེན་ཞུན་མས་བྲིས་པའི་འབུམ། །གཞན་ཡང་ཉི་ཤུ་ལྔ་པ་དང༌། །མདོར་སྣ་དུ་མར་བཅས་པ་དང༌། །རིན་ཆེན་ཡབ་སྲས་རྟེན་རྣམས་དང༌། །སྤྱི་དང་བྱེ་བྲག་ཐམས་ཅད་ལ། །ཡུལ་གྲུ་རི་བའི་རྟ་རྣམས་དང༌། །མཛོ་དང་ཁྱད་པར་འཕགས་པ་ཡི། །དངོས་པོ་དུ་མ་བསྐུར་བ་རྣམས། །ཀུན་ཀྱང་བྱང་ཆུབ་གླིང་དུ་ཕྱིན། །ཐམས་ཅད་ཕྱག་ཏུ་ལེགས་པར་ཐོན། །དབུགས་ཕྱུང་ཤིན་ཏུ་ཐུགས་ལ་བཏགས། །ཡིག་རྟེན་སྐུ་ཕྱམ་ལེགས་པ་ཅིག །མཆིས་པས་སྐུ་ལ་གསོལ་བར་ཞུ། །དགེ་བ་དྲི་མེད་ཟླ་འདྲ་འདིས། །མ་རྣམས་བྱང་ཆུབ་ཐོབ་པར་ཤོག། །། ༡༢༧༽ ༄། །དགེ་སྦྱོང་གཞོན་ནུ་ནམ་མཁའ་ལ་སྤྲིངས་པ།། ཨོཾ་སྭསྟི། སྤྲོས་མེད་ནམ་མཁའི་རང་བཞིན་རྡོ་རྗེའི་སྐུ། །བརྗོད་མེད་རྒྱ་མཚོ་ལྟ་བུར་དྲི་མེད་གསུང༌། །ཞི་ཞིང་ཉེར་ཞི་རྣམ་པར་དག་པའི་ཐུགས། །སྐུ་གསུང་ཐུགས་ལ་ཕྱག་འཚལ་སྐྱབས་སུ་མཆི། །འཁོར་བ་སྡུག་བསྔལ་གྱི་རྒྱ་མཚོ་འདི། །རྟོག་དང་རྣམ་པར་རྟོག་ལས་བྱུང༌། །བྱང་ཆུབ་རྣམ་གསུམ་མྱ་ངན་འདས། །མི་རྟོག་རྟོག་པ་མེད་ལས་བྱུང༌། །བྱང་ཆུབ་ནམ་མཁའི་མཚན་ཉིད་དེ། །རྟོག་པ་ཐམས་ཅད་སྤངས་པའི་ཕྱིར། །འགྲོ་འོང་མེད་པའི་རིན་པོ་ཆེ། །དུས་གསུམ་སངས་རྒྱས་ངོ་བོ་ཡིན། །རྣམ་རྟོག་མ་རིག་ཆེན་པོ་སྟེ། །འཁོར་བའི་རྒྱ་མཚོར་ལྟུང་བྱེད་ཡིན། །མི་རྟོག་ཏིང་འཛིན་ལ་གནས་ན། །མཁའ་བཞིན་བྱེད་པ་མེད་པར་མངོན། །རྟོགས་མ་རྟོགས་གཉིས་པོ་མ་གཏོགས་པ། །འཁོར་དང་མྱ་ངན་འདས་པ་མེད། །མི་རྟོག་རྟོག་མེད་སེམས་ཉིད་དང༌། །ཀུན་རྫོབ་བྱང་སེམས་རིན་པོ་ཆེ། །གཉིས་སུ་མེད་པའི་ངོ་བོར་བསྒོམ། །དབེན་དང་རི་ཁྲོད་ནགས་ཁྲོད་བརྟེན། །འཇིག་རྟེན་འདོད་པའི་ཡོན་ཏན་སྤང༌། །ལྟ་བའི་མཐར་ཐུག་མི་རྟོག་པ། །སྤྱོད་པ་མཐར་ཐུག་བྱེད་པ་མེད། །སྒོམ་པ་མཐར་ཐུག་རྟོག་པ་སྤང༌། །དབྱེ་བ་མེད་པར་ཉམས་སུ་ལོངས། །བླ་མ་གོང་མའི་ཞལ་ནས་ཀྱང༌། །རྟོག་པ་སྤངས་ན་མཁྱེན་པ་གསལ། །སྤྲིན་དང་བྲལ་ན་ཉི་ཟླ་གསལ། །རྙོག་པ་དྭངས་ན་གཟུགས་བརྙན་གསལ། །རྟོག་པ་བྲལ་ན་སེམས་ཉིད་གསལ། །ལྟ་སྒོམ་སྤྱོད་གསུམ་དེ་ལ་མཛོད། །དགེ་སྦྱོང་གཞོན་ནུ་ནམ་མཁའ་ལ། །རྟག་ཏུ་ཉམས་སུ་བླང་ཕྱིར་གདམས། །དགེ་བས་བྱང་ཆུབ་ཐོབ་པར་ཤོག། །།

༡༢༨༽ ༄། །ཡོན་བདག་ཡོན་ཆེན་ཁྱི་གུ་ལོད་ལ་སྤྲིངས་པ།། ཨོཾ་སྭསྟི། བླ་མ་རིན་པོ་ཆེས། ངན་བུའི་ཆོས་ལས་སྐྱེས་པའི་བུ། ཡོན་ཆེན་ཁྱི་གུ་ལོད་ལ་སྤྲིངས་པ། ཡོན་བདག་ཐུགས་དམ་མཛད་པ་ལ་རེམ་བྱ་བར་ཐོས། དེ་ཤིན་ཏུ་ཐུགས་ལ་བཏགས། བསྐྱེད་རྫོགས་གཉིས་ཟུང་འཇུག་ཏུ་ཉམས་སུ་ལེན་པའི་གདམས་ངག བྱང་ཆུབ་ཀྱི་སེམས། ཡི་དམ་གྱི་ལྷ། བླ་མ། ཕྱག་རྒྱ་ཆེན་པོ། རྗེས་དགེ་བའི་རྩ་བ་བསྔོ་བ་དང་ཆོས་ལྔ་པོ་ལྟར་ཉམས་སུ་ལེན་པར་ཞུ་བ་ལགས་ལ། ཕྱག་རྒྱ་ཆེན་པོ་རང་གི་ངོ་བོ་ནི། །ཡིད་ལ་མི་བྱེད་ཕྱག་རྒྱ་ཆེན་པོ་སྟེ། །སེམས་ཉིད་མ་བཅོས་གཉུག་མའི་ངང་ལ་གཞག །མ་བཅོས་སེམས་ཉིད་ནམ་མཁའ་ལྟ་བུ་ལ། །ཡེངས་མེད་ངོ་བོ་ལྷུན་གྱིས་གྲུབ་པར་གཞག །དྲན་པའི་རྒྱལ་པོ་རྟག་ཏུ་བསྟེན་པར་བྱ། །ཚེ་འདི་མི་རྟག་གློག་དང་ཆུ་བུར་འདྲ། །ཡོན་ཆེན་རྟག་ཏུ་ཐུགས་དམ་མཛད་པར་ཞུ། །འཇིག་རྟེན་འདི་ཡི་འདོད་པའི་ཡོན་ཏན་དང༌། །འཁོར་དང་ལོ་འདབ་ཕུན་སུམ་ཚོགས་པ་རྣམས། །མི་རྟག་རྩྭ་ཁའི་ཟིལ་པ་ཉིད་དང་མཚུངས། །རྟག་བརྟན་ཞི་བ་སེམས་ཉིད་མ་སྐྱེས་པ། །རྟོག་མེད་རྟོག་པ་ཀུན་དང་རྣམ་པར་བྲལ། །མི་རྟོག་ནམ་མཁའི་རང་བཞིན་ངོ་བོ་ཉིད། །སྤྲོས་མེད་སེམས་ཉིད་གདོད་ནས་མ་སྐྱེས་པ། །ནམ་མཁའ་ལྟ་བུར་འཛིན་པ་ཀུན་དང་བྲལ། །རྒྱ་མཚོ་ལྟ་བུར་གཡོ་བ་མེད་པར་གནས། །རྟག་ཏུ་མཉམ་པར་ཞོག་ཅིག་རྣལ་འབྱོར་པ། །དྲི་མེད་རྒྱལ་བ་ཕག་མོ་གྲུ་པ་དང༌། །འཇིག་རྟེན་མགོན་པོ་ཆོས་རྗེ་འབྲི་གུང་པའི། །ཐུགས་ཀྱི་དགོངས་པ་ཡིན་གྱིས་རྟག་ཏུ་བསྒོམ། །ཐུགས་རྗེ་མཆོག་མངའ་ཤཱཀྱའི་རྒྱལ་པོ་དང༌། །སངས་རྒྱས་འོད་དཔག་མེད་པ་བཅོམ་ལྡན་ལ། །རྟག་ཏུ་མོས་གུས་བྱ་ཞིང་གུས་པ་བསྐྱེད། །ངན་བུའི་བུ་ཡོན་ཆེན་གྱིས་དུས་རྟག་ཏུ་འབུལ་བ་རྒྱ་ཆེན་པོ་བསྐུར་བ་ཐུགས་ལ་བཏགས། ཡིག་རྟེན་དུ་ཁ་ཆེ་གུར་གུམ་ཞོ་ཉི་ཤུ་རྩ་གཅིག་བསྐུར་ནས་མཆིས། །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག

།བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་བཟང་པོར་རེད་གྱུར་ཅིག། །། ༡༢༩༽ ༄། །འདན་སྟོད་བཀྲ་ཤིས་སྒང་དུ་སྐྱུ་རའི་གདུང་སྲས་ལ་སྤྲིངས་པ།། ཨོཾ་སྭསྟི། འགྲོ་བའི་མགོན་པོ་དཔལ་ལྡན་རིན་ཆེན་གྱི། །སྐུ་གསུང་ཐུགས་ཀྱི་རིགས་སུ་སྐྱེས་པ་ཡི། །སྲས་ཀྱི་ཐུ་བོ་བསྟན་པའི་རྒྱལ་མཚན་བསྣམས། །གདུང་བརྒྱུད་འཛིན་པ་ཁྱོད་ལ་ཕྱག་འཚལ་ལོ། །དུས་གསུམ་འཁོར་འདས་ཆོས་རྣམས་མ་ལུས་ཀུན། །ཟབ་ཞི་སྤྲོས་བྲལ་འོད་གསལ་འདུས་མ་བྱས། །སེམས་ཉིད་ཡོན་ཏན་རྒྱ་མཚོ་ཐུགས་སུ་ཆུད། །མི་གཡོ་རི་རབ་འདྲ་ལ་ཕྱག་འཚལ་ལོ། །རྒྱུ་འབྲས་རྟེན་ཅིང་འབྲེལ་པར་འབྱུང་བ་རྣམས། །འདི་ལས་འདི་འབྱུང་མ་ནོར་ཐུགས་སུ་ཆུད། །ལོག་རྟོག་མུན་པའི་རྣམ་པ་ཀུན་དང་བྲལ། །མཁྱེན་པ་མཐའ་ཡས་ཁྱོད་ལ་ཕྱག་འཚལ་ལོ། །ཆོས་ཀྱི་རྒྱལ་པོ་བླ་མའི་གསང་གི་མཛོད། །རྟེན་ཅིང་འབྲེལ་འབྱུང་ཟབ་མོའི་འཁོར་ལོ་ཡིས། །སྣ་ཚོགས་ལྟ་དང་ལྟ་ངན་འཛིན་པའི་ཚོགས། །འཇིག་པར་མཛད་པ་ཁྱོད་ལ་ཕྱག་འཚལ་ལོ། །འགྲོ་བའི་མགོན་པོ་དཔལ་ལྡན་འབྲི་གུང་པའི། །སྐུ་གསུང་ཐུགས་ཀྱི་གསང་བའི་མཛོད་འཛིན་པ། །གདུལ་བྱ་སྨིན་པར་མཛད་པའི་ཐབས་ལ་མཁས། །འགྲོ་བའི་དེད་དཔོན་ཁྱོད་ལ་ཕྱག་འཚལ་ལོ། །ཚེ་གཅིག་བླ་མེད་བྱང་ཆུབ་སངས་རྒྱས་པས། །རྨད་བྱུང་གསང་སྔགས་རྡོ་རྗེ་ཐེག་པ་ལ། །སངས་རྒྱས་དངོས་ཀྱི་བརྒྱུད་པ་མ་ཆད་པ། །རྡོ་རྗེ་འཛིན་པ་ཁྱོད་ལ་ཕྱག་འཚལ་ལོ། །འཇིག་རྟེན་མགོན་པོས་ལེགས་པར་བསྔགས་པ་ཡི། །འཕགས་པ་དགྱེས་པའི་ཚུལ་ཁྲིམས་རིན་པོ་ཆེས། །ཐུབ་པའི་བསྟན་པ་དར་ཞིང་རྒྱས་པར་མཛད། །བསྟན་པ་རྒྱས་མཛད་ཁྱོད་ལ་ཕྱག་འཚལ་ལོ། །རིགས་རུས་ལང་ཚོ་ཐོས་པས་དྲེགས་པ་རྣམས། །ཁྱོད་མཐོང་ནས་ནི་ཐམས་ཅད་ཞུམ་པར་གྱུར། །འཇིག་རྟེན་འདི་དག་ཐམས་ཅད་ཟིལ་གྱིས་གནོན། །འགྲན་མེད་རྩོད་བྲལ་ཁྱོད་ལ་ཕྱག་འཚལ་ལོ། །སྙིགས་མའི་དུས་འདིར་བག་མེད་ལོག་ལྟ་ཅན། །མི་སྲུན་གདུལ་དཀའ་དམུ་རྒོད་སེམས་ཅན་གྱི། །ཉེས་ཚོགས་རླུང་གིས་བསྐྱོད་པར་མི་ནུས་ལ། །མི་ལྡོག་སྐྱོ་མེད་ཁྱོད་ལ་ཕྱག་འཚལ་ལོ། །སེར་སྐྱའི་གྲོང་ཁྱེར་གཉིས་པའི་ས་ཕྱོགས་དེར། །ཆོས་ཀྱི་རྒྱལ་པོ་ཆོས་རྗེ་རིན་ཆེན་གྱི། །བསྟན་པ་མི་ནུབ་རྨད་བྱུང་རྒྱལ་མཚན་བཙུགས། །བསྟན་པའི་སྲོག་ཤིང་འཛིན་ལ་ཕྱག་འཚལ་ལོ། །འགྲོ་བའི་མགོན་པོ་ཆོས་རྗེ་རིན་ཆེན་གྱི། །སྐུ་གསུང་ཐུགས་ཀྱི་དགོངས་པ་རྫོགས་མཛད་པ། །ཁྱོད་ཀྱི་ཡོན་ཏན་རྒྱ་མཚོའི་འཕྲིན་ལས་ལ། །གུས་པའི་ཤུགས་ཀྱིས་ཕྱག་འཚལ་སྐྱབས་སུ་མཆི། །གདན་ས་དཔལ་གྱི་ཕག་མོ་གྲུ་ནས། །འདན་སྟོད་བཀྲ་ཤིས་སྒང་དུ་བསྐུར་བའོ།།

༡༣༠༽ ༄། །བགྲེས་པོ་ཡོན་སེང་ལ་སྤྲིངས་པ།། ཨོཾ་སྭ་སྟི། དཔལ་གྱི་འབྲི་གུང་ནས། བླ་མ་རིན་པོ་ཆེ་ཕག་མོ་གྲུ་པས། ཡོན་སེང་ལ་སྤྲིངས་བ། བགྲེས་པོ་རང་ཡང་ཕྱག་རྒྱ་ཆེན་པོ་བསྒོམ། དོན་མེད་པའི་སེམས་ཁྲལ་ཆེན་པོ་མ་བྱེད་པར་དགེ་སྦྱོར་ལ་འབུངས། དེ་ནས་དགེ་སྦྱོར་འཕེལ་བར་མ་བྱུང༌། སྡུག་པར་བྱུང་ན་གཞི་རྣམས་བཙོངས་ནས་ཕག་མོ་གྲུ་ན་ཡར་འོངས་པས་ཆོག་པ་ཡིན། ལར་ཇི་ལྟར་བྱས་ཀྱང་བཏུབ་ནས་འོང་བ་ཡིན།། །། ༡༣༡༽ ༄། །ལམ་གཏོང་གི་དམིགས་པ་སློབ་དཔོན་རོང་ཆེན་པ་ལ་སྤྲིངས་པ།། ཨོཾ་སྭསྟི། བླ་མ་རིན་པོ་ཆེའི་སྤྱན་སྔ་ནས། སློབ་དཔོན་རོང་ཆེན་པ་ལ་སྤྲིང་བ། སྐུ་ཁམས་ཅུང་ཞིག་མ་བདེ་བར་གདའ་བ་དེ་ལ། ལམ་གཏོང་དང་ཡི་དམ་དང་སྟོང་ར་གསུམ་པོ་བསྒོམ་པའི་རྗེས་ལ། སྐུའི་གཟེར་གར་ཡོད་པའི་ངོ་བོ་དེ། རྗེ་རིན་པོ་ཆེའི་སྐུ་གཟེར་དེ་ལས་མི་ཆེ་མི་ཆུང་བ་དེ་ཙམ་པ་གཅིག་ཏུ་བསྒོམ། གཟེར་འཕོ་ཡིན་འཕོ་ཡིན་བྱུང་ན། གཟེར་གར་འཕོས་པ་དེ་རྗེ་རིན་པོ་ཆེའི་སྐུ་དེ་ཙམ་དུ་བསྒོམ། དུས་རྒྱུན་དུ་ལྟེ་བའི་འོག་ནད་བརྒྱ་སྨན་གཅིག་གི་ས་དེར་བཅོམ་ལྡན་འདས་མ་རྡོ་རྗེ་རྣལ་འབྱོར་མའི་སྐུ་མཁྱིད་གང་བ་ཞིག་བསྒོམ། དེ་ལས་འོད་ཟེར་དམར་པོ་སིན་དྷུ་རའི་མདོག་ལྟ་བུ་འཕྲོས་པས་ཁོང་པའི་ནང་ལུས་ཕྱི་ནང་མེད་པ་ཐམས་ཅད་ལྟེམས་ཀྱིས་གང་བར་བསྒོམ། དེ་ཡུན་ཐུང་བ་ཞིག་བསྒོམས་ནས་དུས་རྟག་ཏུ་ལྟེ་བའི་འོག་གི་བཅོམ་ལྡན་འདས་མ་དེ་བསྒོམ། ཡིག་རྟེན་ཆབ་ཚྭ་ཟི་པོ་ལ་སྲང་བཅོ་ལྔ་དང༌། རྩེ་མོ་ཞོ་གང་དང༌། སྲུང་དར་མདུད་པ་ཅན་གཅིག་བསྐུར་ནས་མཆིས་པས། མདུད་པ་གར་ན་སར་བསླན་ནས། དཔུང་པ་གཡོན་པ་ལ་འདོགས་པར་ཞུ།། །། ༡༣༢༽ ༄། །དཔོན་རིན་བློ་དང་གྲགས་ཆེན་གཉིས་ལ་སྤྲིངས་པ།། ཨོཾ་སྭསྟི། རྗེ་རིན་པོ་ཆེ་ཡབ་སྲས་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། །རྗེ་རིན་པོ་ཆེའི་སྤྱན་སྔ་ནས། དཔོན་རྒན་རིན་བློ་དང༌། དཔོན་རྒན་གྲགས་ཆེན་གཉིས་ཀྱིས་དབུ་བྱས།

ཁྱེད་དེར་བཞུགས་པ་རྣམས་ལ་སྤྲིངས། ཁ་སང་སྔར་ཡང་ཡེ་ཤེས་དཔལ་བཏང་ནས་ཚུར་བྱོན་བྱས་པ་ལ་མ་བྱོན། དེ་ཐུགས་ལ་མ་བཏགས། དེ་ལ་ད་ལན་ཡང་སྒོམ་པ་ཡེ་ཤེས་དཔལ་བཏང་བ་ཡིན་པས་ཁོའི་ཟླ་ལ་ཚུར་འབྱོན་པར་ཞུ། ང་ཡང་ཀ་པར་རྒྱལ་པོའི་སར་ཁྱེད་འབྲི་གུང་ཐེལ་པས་ཀྱང་ང་འདི་ལ་ཅིར་ཡང་མ་མཐོང་བར་འདུག་སྟེ། ད་ལན་ཁྱེད་ཁོ་དང་འདྲོད་ནས་མ་བྱོན་ན། ང་ཡང་གོང་དུ་སྨྲས་པ་བཞིན་དུ་ངའི་བྱ་བ་སླ་བ་ཡིན། ངས་ཀྱང་འབྲི་གུང་ཐེལ་པའི་བླ་མ་མ་བྱུང་བ་ཡིན། ཁྱེད་འབྲི་གུང་ཐེལ་པ་ཡང་བླ་མས་མ་འཕོངས་པ་ཡིན་པ་སྲིད་དེ། ད་ལན་དེ་འདྲ་བ་ཡིད་ལ་མ་འཇོག་པར་མི་ཁྲེལ་གདོང་པ་དང་ཆོས་ཁྲེལ་དམ་ཚིག་ཡིན་པས་ཚུར་སྤྱོན། དེ་མ་ལགས་པ་གྲགས་ཆེན་ལ་སྤྲིང་བ། ཁྱེད་དཔོན་སློབ་གདན་ས་རིན་པོ་ཆེར་བཞག་པ་དེ་ཁ་མཆུ་ལ་མ་བཞག འཁྲུག་པ་ལ་མ་བཞག །ངས་ལོ་ཉི་ཤུ་རྩ་བརྒྱད་ཕུ་དེར་བསྡད་དེ། དགེ་འདུན་གྱི་གོ་ཆ་ཡིན་ཟེར་ནས་བྱང་བུ་ཙེར་ཅིག་གོན་པ་མེད་པ་ལ། ངས་གདན་ས་དེ་སྒོང་སློན་བཙའ་བཙའ་བྱས་ཆོས་ཀྱིས་བསྐྱངས་པ་དེ་ཁྱེད་ཀྱིས་མེད་པར་བྱེད་པར་གདའ། དེ་ལ་ཁ་ནིང་དཔོན་རིན་བློ་བ་འགྲོ་ཁར་ཕྱག་ལ་བྱུང་བ་ལ། དཔལ་གྱི་དགོན་པ་དེ་བཀོག་ནས་གཏོད་པའི་དུས་སུ། གྲགས་ཆེན་ཡང་འཛོམས་པར་གྱིས་ལ་དཔལ་ལ་གཏོད་བྱས་པ་མ་གཏོགས་པའི་ཁྱེད་གདན་ས་བས་འཁྲུག་པ་གྱིས་ལ་དགོན་པ་དེ་ཁོགས་ལ་ཁོ་ལ་གཏོད་བྱས་པ་མི་འདུག དེ་ཙ་ན་ཁྱེད་རང་གདན་ས་ནས་ཡོངས་པ་དཔལ་དང་བཅས་པ་དེ་རྣམས་ཀྱང་འདི་ན་ཚུར་ལ་མ་ཡོང༌། གདན་ས་ངོས་སུ་ཡང་མ་འགྲོ། གཞན་ས་གར་ཟད་ཟད་དུ་སོང༌། ཁྱེད་རྣམས་ཀྱིས་གདན་ས་དེ་མེད་པར་བྱེད་པར་སྣང༌། ང་ཆོས་དང་མ་མཐུན་ན་ང་རང་གིས་ང་རང་ལ་ཆད་པས་གཅོད་པའི་མི་ཡིན། ཁྱེད་རྣམས་ལ་རྒྱུས་ཡོད་ཀྱང་འདི་བྱས་པ་ཡིན། ཁྱེད་རྣམས་བསྣན་པས་འབྲི་གུང་པ་མང་མི་ནུས།། །། ༡༣༣༽ ༄། །རྣལ་འབྱོར་དབང་ཕྱུག་ཞེ་རྩ་རི་བ་ལ་སྤྲིངས་པ།། ཨོཾ་སྭསྟི། འགྲོ་བའི་མགོན་པོ་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི། །འབྲི་གུང་དཔལ་གྱི་ནགས་ཁྲོད་ནས། །ཤཱཀྱའི་དགེ་སློང་སྤྱན་སྔ་བས། །ཞེ་རྣལ་འབྱོར་དབང་ཕྱུག་རྩ་རི་བ། །ཡབ་ཆོས་ཀྱི་རྒྱལ་པོ་བླ་མའི་སྲས། །མེས་དཔལ་ལྡན་ཕག་མོ་གྲུ་པ་ཡི། །རིགས་ལས་འཁྲུངས་པའི་རྣལ་འབྱོར་པ། །རི་ཁྲོད་གངས་ཁྲོད་ནགས་ཁྲོད་དུ། །བྱང་ཆུབ་སེམས་གཉིས་དབྱེར་མེད་པའི། །རང་བྱུང་ཕྱག་རྒྱ་ཆེན་པོ་དང༌། །འབྲལ་བ་མེད་པའི་སྐྱེས་ཆེན་ཁྱེད། །ས་ཕྱོགས་གར་བཞུགས་གར་གནས་ཀྱང༌། །བླ་མ་རིན་ཆེན་ཐུགས་དགོངས་རྫོགས། །རྟག་ཏུ་སྒྲུབ་པ་མཛད་པར་ཞུ། །ཐག་རིང་ས་མཐར་ག་ལ་ཐོན། །རྫས་དང་ཡོ་བྱད་ཞབས་ཏོག་གིས། །ཡབ་སྲས་རྟག་ཏུ་མཉེས་པར་མཛད། །ད་དེ་ལས་ལྷག་པ་ག་ལ་ཡོད། །འཇིགས་དང་འཚེ་བ་མེད་པ་ཡི། །ཆགས་དང་སྡང་བ་ཆུང་བ་ཡི། །དབེན་པར་སྒྲུབ་པ་མཛད་པར་ཞུ། །བསྒྲུབ་པ་ལུས་དང་ཟང་ཟིང་གི

།དངོས་པོ་རྣམ་པར་དག་པ་ཡིས། །དཔལ་ཕག་མོ་གྲུ་པའི་ནགས་ཁྲོད་དང༌། །འབྲི་གུང་དཔལ་གྱི་དགོན་པ་གཉིས། །བླ་མ་དགེ་འདུན་ཐམས་ཅད་ཀྱང༌། །རྟག་ཏུ་ཁྱེད་ཀྱིས་མཉེས་པར་བྱས། །སྐུ་ཁམས་མཐོ་དམན་བྱུང་ན་ཡང༌། །བདེ་ལྡན་གནས་སུ་རིན་ཆེན་བསྒོམ། །ཁྱེད་ཀྱི་དབེན་པོ་བཙུན་ཆུང་ཡང༌། །སྟེང་ན་ཉེ་གནས་མཛད་ཅིང་བདོག །རྟེན་ཅིང་འབྲེལ་བར་འབྱུང་བ་ཡིས། །ཐག་རིང་གཤེགས་བཞུད་བྱར་མི་བཏུབ། །རིན་པོ་ཆེ་ཡི་གླེགས་བམ་དང༌། །འབུལ་བ་རྒྱ་ཆེན་བསྐུར་བ་རྣམས། །བདག་གི་ཕྱག་ཏུ་ལེགས་པར་ཐོན། །ཡི་གེ་མི་འཁྱམ་པ་ཡི་རྟེན། །དབུ་ཞུ་བཟོ་བཟོ་བ་ཅིག་འབུལ། །དགེ་བ་དྲི་མེད་ཟླ་འདྲ་འདིས། །རྣལ་འབྱོར་དབང་ཕྱུག་རྩ་རི་བ། །སྐུ་ཚེ་རིང་ཞིང་སྐུ་ཁམས་བཟང༌། །རྟག་ཏུ་བསྒྲུབ་པ་འཕེལ་བ་དང༌། །ཁྱེད་དང་བདག་ཅག་ཐམས་ཅད་རྣམས། །བྱང་ཆུབ་དམ་པ་ཐོབ་པར་ཤོག། །། 

 ༡༣༤༽ ༄། །གཅེས་པའི་བུ་སྡུག་ཨ་ཁུ་སྟོན་པ་ལ་སྤྲིངས་པ།། དུས་གསུམ་མགོན་པོ་ཕག་མོ་གྲུ་པ་དང༌། །འཇིག་རྟེན་མགོན་པོ་ཆོས་རྗེ་རིན་ཆེན་ལ། །གུས་པས་ཕྱག་འཚལ་སྐྱབས་སུ་ཉེ་བར་མཆི། །དཔལ་ལྡན་ཕག་མོ་གྲུའི་ནགས་ཁྲོད་ནས། །ཉིད་ཀྱི་བླ་མར་གྱུར་པའི་བསོད་སྙོམས་པས། །གཅེས་པའི་བུ་སྡུག་ཨ་ཁུ་སྟོན་པ་ལ། །ཞུ་ཡིག་ཡི་གེར་སྤྲིངས་པའི་དོན་འདི་ལ། །ཁྱེད་ཀྱི་གསུང་རབས་གཡུ་རྡོག་ལ་སོགས་པ། །སྔ་ཕྱི་ཀུན་གྱི་འབུལ་བ་ལེགས་པར་ཐིངས། །ད་ལན་སྟོན་པའི་ཡབ་རྒན་བརྫངས་ནས་མཆིས། །འདུས་བྱས་མི་རྟག་ཐ་མལ་སྤང་བར་བྱ། །སྐྱེ་དགུ་ཀུན་གྱི་ལམ་ཡིན་འཆི་བར་ངེས། །སེམས་གཉིས་དབྱེར་མེད་ནམ་མཁའ་ལྟ་བུ་ལ། །ཉིན་མཚན་མཉམ་པར་འཇོག་པས་འདའ་བར་མཛོད། །ཕན་སེམས་ཀུན་གྱི་རྩ་བ་སྙིང་རྗེ་ལགས། །མ་གཡེང་རྒྱུན་པར་མཉམ་པར་འཇོག་པར་ཞུ། །ཐོ་རངས་དུས་གནད་ལེགས་པར་ཟིན་པ་དང༌། །གནོད་པ་བཟློག་ཕྱིར་སྐབས་སུ་བྱང་སེམས་བསྒོམ། །ཕྱོགས་བཅུའི་དེ་བཞིན་གཤེགས་པ་མ་ལུས་པ། །ཡིད་ཀྱིས་མངོན་སུམ་གྱིས་ལ་གསོལ་བ་ཐོབ། །བདག་དང་ཁྱེད་གཉིས་འབྲལ་མེད་ངོ་མཚར་ཆེ། །ཡི་གེ་མི་འཁྱམ་པའི་རྟེན་དུ་ཐེར་མ་གཉིས་བསྐུར་ནས་མཆིས། །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེད་གྱུར་ཅིག། །། ༡༣༥༽ ༄། །བདུད་རྩི་བུམ་ཆུང་སློབ་དཔོན་སྟོན་སེང་གི་གསེར་འབུམ་གྱི་ཐིངས་ཡིག། ཨོཾ་སྭསྟི། དུས་གསུམ་བདེ་གཤེགས་ཆོས་ཀྱི་རྗེ། །མཉམ་མེད་བླ་མ་རིན་ཆེན་དང༌། །ཚད་མེད་ཐུགས་རྗེ་མཆོག་མངའ་བ། །སྐྱོབ་མཛད་ཤཱཀྱའི་རྒྱལ་པོ་དང༌། །དཔལ་ལྡན་ཕག་མོ་གྲུ་པ་ལ། །གུས་པས་ཕྱག་འཚལ་སྐྱབས་སུ་མཆི། །འཁོར་དང་མྱ་ངན་འདས་པ་ཡི། །ཆོས་རྣམས་མ་སྐྱེས་སྤྲོས་དང་བྲལ། །སེམས་རྣམ་དག་ནམ་མཁའ་ལྟ་བུ་ལ། །ཕྲ་དང་རགས་པའི་རྒྱུ་འབྲས་རྣམས། །མཚན་དང་དཔེ་བྱད་བཟང་པོ་དང༌། །སྟོབས་དང་མི་འཇིགས་མ་འདྲེས་ཆོས། །བསླུ་བ་མེད་པར་འབྱུང་བ་འདི། །འཇིག་རྟེན་མགོན་པོ་རིན་ཆེན་གྱི། །སྐུ་གསུང་ཐུགས་ཀྱི་གསང་བའི་མཛོད། །ནམ་མཁའ་ལྟ་བུའི་རྒྱུ་འབྲས་ལགས། །ཆོས་ལས་སྐྱེས་པའི་བུ་སྡུག་ཁྱེད། །སེམས་དང་ལུས་དང་སྣང་བ་གསུམ། །མ་སྐྱེས་སྐྱེ་མེད་སྤྲོས་དང་བྲལ། །རྣམ་དག་རིན་ཆེན་ནམ་མཁའ་ལ། །བསོད་ནམས་ཡེ་ཤེས་ཚོགས་རྣམ་གཉིས། །དབྱེ་བ་མེད་པར་ཉམས་སུ་ལོངས། །འཇིག་རྟེན་མགོན་པོ་རིན་ཆེན་གྱི། །གདུལ་བྱ་མང་པོ་སྨིན་པར་བྱོས། །ཡར་ངོ་མར་ངོའི་རྣམ་ཐར་དང༌། །སྔ་དྲོ་ཕྱི་དྲོ་མཛད་པ་ཡི། །རྗེས་སུ་ཞུགས་ཤིག་ཆོས་ཀྱི་བུ། །ལར་འཇིག་རྟེན་འདི་ཡི་བསམ་པ་དང༌། །བདག་འཛིན་ཐོངས་ཤིག་རྣལ་འབྱོར་པ། །བདག་མེད་བྱང་ཆུབ་སེམས་གཉིས་དང༌། །ཆུ་དང་བརླན་བཞིན་འབྲལ་མེད་པར། །རྟག་ཏུ་གནས་པར་གྱིས་ཤིག་དང༌། །བར་དོ་གསུམ་པོ་དེས་བགྲོད་དེ། །བྱང་ཆུབ་སྙིང་པོར་བདུད་བཏུལ་ནས། །རྫོགས་པའི་བྱང་ཆུབ་སངས་རྒྱས་ཏེ། །ལྷ་དང་བཅས་པའི་འཇིག་རྟེན་གྱི། །ཕྱག་གི་གནས་སུ་འགྱུར་བར་ངེས། །བདག་གི་བུ་སྡུག་ཡིད་འོང་ཞིང༌། །སྲོག་གམ་སྙིང་དང་འདྲ་བ་ཡི། །སྐྱེས་བུ་དམ་པའི་ཐུགས་ལ་ཞོག

།འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེག་གྱུར་ཅིག །སློབ་དཔོན་སྟོན་སེང་ལ་སྤྲིངས་པའོ། །གསེར་འབུམ་གྱི་ཐིངས་ཡིག་བདུད་རྩི་བུམ་ཆུང་ཞེས་བྱའོ།། །། ༡༣༦༽ ༄། །གསང་བདག་གི་དམིགས་པ་དཔོན་ལྷ་གཉེར་ལ་གདམས་པ།། ཨོཾ་སྭསྟི། །བླ་མ་རིན་པོ་ཆེ་སྤྱན་སྔ་ནས། དཔོན་ལྷ་གཉེར་བ་ལ་སྤྲིངས་པ། སྐུ་ཁམས་མ་བདེ་བ་ལ་ལུས་ཡི་དམ་གྱི་ལྷར་བསྒོམ། ཡི་དམ་ལྷའི་ཐུགས་ཀྱི་དཀྱིལ་དུ་རྗེ་བཙུན་གསང་བའི་བདག་པོའི་སྐུ་མཁྱིད་གང་བ་ཞིག་བསྒོམ། རྗེ་བཙུན་གསང་བདག་གི་ཐུགས་ཀ་ནས་བདུད་རྩིའི་ཆུ་རྒྱུན་རྗེ་བཙུན་གསང་བདག་གི་སྐུ་མདོག་ལྟ་བུར་བྱོན་ནས། ཞབས་གཡས་གཡོན་གང་སྙུང་བ་དེ་ཁྲིག་གིས་གང་བར་བསྒོམ། རྫོགས་པའི་བྱང་ཆུབ་ཐོབ་པར་ཤོག། །། ༡༣༧༽ ༄། །དཔོན་བྱམས་རིན་ལ་གདམས་པ་ནད་གསོའི་དམིགས་པ།། ཨོཾ་སྭསྟི། སྤྱན་སྔ་ནས་དཔོན་བྱམས་པ་རིན་ཆེན་ལ་སྤྲིངས་པ། སྐབས་བྱུང་ན་ཡར་ལ་ཅིག་བྱོན་པ་བྱུང་ན་ལེགས། རྗེ་རིན་པོ་ཆེའི་བཞེད་ཀྱིས་ནད་ཐམས་ཅད་དམིགས་པ་གཅིག་གིས་གསོ་བ་ལ་ལྟེ་འོག་ཏུ་གཏུམ་མོའི་དམིགས་པ་སྒོམ་སར། རྗེ་རིན་པོ་ཆེའི་སྐུ་མཁྱིད་གང་བ་ཞིག་སྒོམ་པ་འདིས་ཆེན་པོར་གྱུར་པའི་མཛེ་ནད་མན་ཆད་ནས། ཆུང་བ་ཆམ་པ་ཅིག་ཡན་ཆད་ལ་དམིགས་པ་འདི་ཁོ་ན་བསྒོམ་པ་ལགས་པས་དེ་ལྟར་ཐུགས་ལ་འཇོག་པར་ཞུ།། །། ༡༣༨༽ ༄། །ནད་གསོའི་དམིགས་པ་བྱ་ར་བ་རིན་གཞོན་ལ་གདམས་པ།། ཨོཾ་སྭསྟི། རྗེ་རིན་པོ་ཆེ་ལ་ཕྱག་འཚལ་ལོ། སྒོམ་པ་བ་ཡུན་རིང་དུ་བསྙུང་བར་གདའ། ད་ཨེན་ཙམ་ཞིག་ཡར་བདེ་བར་ཡོད་པ་དེར་གདའ་བས། ཐུགས་ལ་བཏགས། དེ་ལ་སྙུང་གཞི་ལྷག་མ་དེ་དག་ཅིང་སོས་པར་བྱ་བ་དང༌། ཕྱིས་ཀྱང་ནད་གླཽ་བུར་བ་མི་འཇུག་པར་བྱ་བའི་ཕྱིར། དང་པོ་ཁོ་ན་ལམ་དུ་གཏང༌། སེམས་བསྐྱེད། ལུས་ཡི་དམ་གྱི་ལྷ་བསྒོམ། ཡི་དམ་ལྷའི་སྤྱི་བོའི་གཙུག་ནས་རྐང་པའི་མཐིལ་ཡས་གཅོད།

ཤ་དང་རུས་པ་རྐང་དང་ཆུ་རྒྱུས་ལ་སོགས་པ་མེད་པར་ཕྲུ་མ་ཕུས་བཏབ་པ་ལྟར་སྟོང་སང་ངེ་བ་ཞིག་ཏུ་བསྒོམ། དེ་ལྟར་སྟོང་པར་བསྒོམས་པའི་རྗེས་ལ་ལྟེ་བའི་འོག་སྤུ་མཚམས་ཁོང་པའི་ནང་ན། ཆོས་རྗེ་རིན་པོ་ཆེའི་སྐུ་ཆེ་ཆུང་མཁྱིད་གང་ཙམ་པ་ཞིག་རྩེ་གཅིག་ཏུ་བསྒོམ། ཐུན་གྱི་རྗེས་སུ་བསྔོ་བ་བྱ།། །། ༡༣༩༽ ༄། །ནགས་ཤོད་པ་དཔོན་ཚུལ་ཁྲིམས་སེང་གེ་ལ་གདམས་པའི་དམིགས་པ།། ཨོཾ་སྭསྟི། བླ་མ་རིན་པོ་ཆེའི་སྤྱན་སྔ་ནས་དཔོན་ལ་སྤྲིངས་བ། སྐུ་ཁམས་ཨེན་ཞིག་མ་བདེ་ནས་ཡོད་པར་འདུག་པ་དེ་མ་ལེགས། ད་ཐུགས་དམ་གྱི་མཛད་ཚུལ་དང་པོ་ལམ་དུ་གཏང༌། དེ་ནས་བྱང་ཆུབ་མཆོག་ཏུ་སེམས་བསྐྱེད། ལུས་ཡི་དམ་གྱི་ལྷར་བསྒོམ། ཡི་དམ་ལྷའི་ཁོང་པའི་ནང་དུ་རྒྱུ་ལྟོ་ཉལ་ཉིལ། ཙག་ཙོག་ཤ་དང་རུས་པ་རྐང་དང་ཆུ་རྒྱུས་ལ་སོགས་པ་གཏན་མེད་པ་བསྒོམ་པ་ནི་ཡི་དམ་ལྷའི་རྣམ་པ་ཕྲུ་མ་ཕུས་བཏབ་པ་བཞིན་གཙང་སང་ངེ་ཡོད་པར་བསྒོམ། དེ་ནས་ལྟེ་བའི་འོག་སྤུ་མཚམས་ཁོང་པའི་ནང་དུ་མེ་ཆེ་ཆུང་ཁུ་ཚུར་འབྲིང་པོ་ཙམ་ལྕགས་བསྲེགས་པ་འདྲ་བ་དམར་ཧྲིལ་ལེ་བ་ཞིག་བསྒོམ། དེ་ལ་རྩེ་གཅིག་ཏུ་ཐུགས་གཏད་ལ་ཐུགས་དམ་ནན་ཏན་ཆེ་བར་མཛད་པར་ཞུ། དེས་གསོལ་དང་བདེ་བ་དང༌། བགས་ཀྱིས་ཁམས་ཇེ་བདེ་ཇེ་བདེར་འོང་བ་ཡིན། དམིགས་པ་འདི་ཀུན་གྱི་ཐུགས་རྒྱུས་དཔོན་རང་ལ་ཡང་ཡོད་པ་ལགས།། །། ༡༤༠༽ ༄། །དཔོན་གྲགས་པ་ཚུལ་ཁྲིམས་ལ་གནང་བའི་ནད་གསོའི་ཞལ་གདམས།། ཨོཾ་སྭསྟི། བླ་མ་རིན་པོ་ཆེའི་སྤྱན་སྔ་ནས། ངན་བུའི་བུ་མོས་གུས་ཀྱི་བདག་ཉིད་ཅན། །དཔོན་གྲགས་ཚུལ་ལ་སྤྲིངས་བ། ནད་དེ་ལྟ་བུ་བྱུང་བའི་དུས་སུ་དང་པོ་ལམ་དུ་གཏང༌། སེམས་བསྐྱེད། ལུས་ཡི་དམ་གྱི་ལྷར་བསྒོམ། ཡི་དམ་ལྷའི་ཁོང་པའི་ནང་དུ་ཤ་དང་རུས་པ་རྐང་དང་ཆུ་རྒྱུས་རྒྱུ་ལྟོ་ཉལ་ཉིལ་ཙག་ཙོག་སྤུའི་རྩེ་མོ་ཙམ་ཡང་མེད་པ། རྣམ་པ་ནི་ཡི་དམ་ལྷའི་རྣམ་པ་ཁྲུ་ཕུས་བཏབ་པ་བཞིན་དུ་གཙང་སང་ངེ་ཡོད་པར་བསམ། ཞག་ཁ་ཅིག་ནན་ཏན་ཆེ་བར་དེ་ལྟར་བསྒོམས་པས་རྩ་མིག་དང་སྟོད་ན་གནས་པའི་ནད་རྣམས་སྤུ་མཚམས་ལྟེ་བའི་འོག་ཏུ་འཚོགས།

དེའི་རྟགས་སུ་ཟུག་ལྷངས་ལྷངས་མི་བཟོད་པ་འོང༌། དེ་བྱུང་བའི་དུས་སུ་ཟུག་གི་ངོ་བོ་དེ་བཅོམ་ལྡན་འདས་མ་རྗེ་བཙུན་མ་རྡོ་རྗེ་རྣལ་འབྱོར་མ་ཟུག་དེ་ཙམ་ཞིག་ཏུ་བསྒོམ། བཅོམ་ལྡན་འདས་མའི་སྐུ་ལས་མེ་ལྕེ་བ་གཞུག་ཙམ་ཞིག་བཤང་ལམ་ན་མར་ལ་ན་ར་ར་འབར། འདོམ་པ་བཅོ་བརྒྱད་ཙམ་ན་འབར་བའི་མེ་ལྕེའི་རྩེ་མོ་ལ་ཤེས་པ་གཏད་ལ་བསྒོམ། མེ་དེ་རེས་གཞུག་གུ་ཐུང་ན་མར་འབར་ནས་ཡང་སའི་འོག་ན་མར་འདོམ་བཅོ་བརྒྱད་ཙམ་ན་མར་ལ་འབར་བ་བསྒོམ། དམིགས་པ་དེས་ནང་ཆ་དང་ཤ་ལ་ཡོད་པའི་ནད་ཐམས་ཅད་བཤང་ལམ་ན་མར་ཐོན་པ་ཡིན། དེ་ནས་ཡང་རྗེ་བཙུན་མའི་སྐུ་ལས་མེ་ལྕེ་བ་གཞུག་ཙམ་པ་དེ་སྐེད་ཕྲན་བ་ནས་སྒལ་ཚིགས་ཀྱི་ནང་ན་མར་རྡོལ་ནས་འདོམ་པ་བཅོ་བརྒྱད་ཙམ་ན་མར་འབར་བའི་མེ་ལྕེའི་རྩེ་མོ་ལ་ཤེས་པ་གཏོད། དེས་རུས་པ་དང་རྐང་དང༌། ཆུ་རྒྱུས་ལ་ཡོད་པའི་ནད་རྣམས་ཐར་ཐོན་ནས་ཡོང༌། དེ་ལྟར་ཐུགས་དམ་ལ་ནན་ཏན་ཆེ་བར་མཛད་པར་ཞུ། དབང་པོ་རིལ་བུ་ཤིན་ཏུ་བཟང་བ་གཉིས་བསྐུར་ནས་ཡོད། བཞེས་ཤིག འགྲོ་བའི་མགོན་པོ་རིན་ཆེན་དང༌། །དཔལ་ལྡན་ཕག་མོ་གྲུ་པ་དང༌། །སྐྱོབ་མཛད་ཤཱཀྱའི་རྒྱལ་པོ་དང༌། །ཕྱོགས་བཅུའི་རྒྱལ་བ་རྣམས་ཀྱིས་བཞེས།། །། ༡༤༡༽ ༄། །དཔོན་ཡོན་ཏན་གྲགས་ལ་གནང་བའི་ནད་གསོའི་ཞལ་གདམས།། ཨོཾ་སྭསྟི། བླ་མ་རིན་པོ་ཆེའི་སྤྱན་སྔ་ནས། །དཔོན་ཡོན་ཏན་གྲགས་ལ་སྤྲིངས་པ། སྐུ་ཁམས་དྲག་པོའི་ཡུན་རིང་བར་མ་བདེ་བར་འདུག་པ་ལ་ད་ལྟ་ལེགས་པར་ཡོད་པར་ཐོས། དེ་ཤིན་ཏུ་ཐུགས་ལ་བཏགས། འདིར་ཁོང་རྣམ་པ་ཡར་ལ་བཏང་ནས་སྐུའི་རིམ་གྲོ་ལ་འབུལ་བ་མང་བསྐོལ་ལེགས་པར་རུས་སུ་ཐོན་པར་བགྱིས། ད་སྐུ་ཁམས་ཀྱི་གཏིང་པ་དེ་ཐུགས་དམ་གྱིས་འདོན་དགོས། དེ་ལ་དམིགས་པ་ལམ་གཏོང་ལ་སོགས་པ་སྔོན་འགྲོ་རྣམས་ཚར་བ་དང༌། དངོས་གཞི་ལ་ལྟེ་བའི་འོག་སྤུ་མཚམས་ཁོང་པའི་ནང་ན་བཅོམ་ལྡན་འདས་མ་རྗེ་བཙུན་མ་རྡོ་རྗེ་རྣལ་འབྱོར་མའི་སྐུ་ཆེ་ཆུང་མཁྱིད་གང་ཙམ་ཅིག་བསྒོམ།

དེའི་སྐུ་ལས་མེ་ལྕེ་སྦོམ་ཕྲ་ལག་ངར་ཙམ་ཞིག་ལྷུགས་ཀྱིས་འབར་ནས་གཤང་ལམ་ནས་མར་འབར་བ་དེ་སའི་འོག་ན་མར་འདོམ་པ་བཅོ་བརྒྱད་ཙམ་ན་མར་འབར་བར་བསྒོམ། མེ་དེ་རེས་གཞུག་གུ་ཐུང་ན་མར་འབར་ནས་ཡང་སའི་འོག་མར་འདོམ་པ་བཅོ་བརྒྱད་ཙམ་ན་མར་འབར་བར་བསྒོམ། དེ་གཉིས་ཐུགས་གང་འགྲོ་འགྲོ་རེས་འཇོག་ཏུ་བསྒོམ། འདིར་ངེད་ཀྱིས་ཀྱང་དཔོན་པའི་སྐུའི་རིམ་གྲོ་ལ་ཐུགས་དམ་དང༌། ཐུགས་གཏོད་པ་ལ་འབུང་བ་ལགས། ཐེལ་དུ་ཡང་ཧོར་དོང་བྱུང་བ་ལགས་ཏེ་གནོད་པ་མ་བྱས། བྱིན་རླབས་ཀྱིས་བླ་མ་དགེ་འདུན་ཐམས་ཅད་སྐུ་བཟང་པར་བདོག ད་ཕྱིན་ཆད་ཀྱང་ཧོར་གྱི་འཇིགས་པ་གཏན་མི་འོང་བར་བདོག་པས། ཐུགས་མི་བདེ་བ་མཛད་མི་འཚལ། ཡིག་རྟེན་དུ་སྲུང་དར་མདུད་པ་ཅན་ཅིག་དང༌། བུ་རམ་རྒྱ་གར་མ་ཞོ་གང་དང༌། ཇ་བཤལ་ཞོ་གང་ལ་བྱིན་རླབས་བྱས་ནས་བསྐུར་ནས་བདོག །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེད་གྱུར་ཅིག། །། ༡༤༢༽ ༄། །སྒོམ་ཆེན་གྲགས་པ་ལ་གནང་བའི་ནད་གསོའི་དམིགས་པ།། ཨོཾ་སྭསྟི། བླ་མ་རིན་པོ་ཆེ་སྤྱན་སྔ་ནས་སྒོམ་གྲགས་ལ་སྤྲིང་བ། ལྟེ་བ་མན་ཆོད་རྐང་པའི་སོར་རྩེ་ཡན་ཆོད་སྟོང་ར་ཁོལ་བུར་ཞག་གཅིག་ཙམ་བསྒོམ། དེ་ནས་ལྟེ་བའི་འོག་ཏུ་མེ་དམར་ལིང་ངེ་བ་ཁུ་ཚུར་ཙམ་ཞིག་བསྒོམ། དེ་ལ་མེ་ལྕེ་འཇམ་པོ་མར་ལ་ལྷུག་ལྷུག་ལྷུག་བྱོན་བྱོན་བྱོན་ནས་ལྟེ་བ་མན་ཆོད་སོར་རྩེ་ཡན་ཆད་ཀྲིག་གིས་གང་བར་བསྒོམ་ལ་དེ་ནས་རེས་འགའ་སོར་རྩེ་བཅུ་ལ་མེ་ལྕེ་སོར་གསུམ་གསུམ་ཙམ་འབར་བར་བསྒོམ། ཡིག་རྟེན་དུ་ཆབ་ཚྭ་ཞོ་ཅིག་བསྐུར་ནས་ཡོད། རྫོགས་པའི་བྱང་ཆུབ་ཐོབ་པར་གྱུར་ཅིག། །། ༡༤༣༽ ༄། །གྲིབ་སེལ་ཞལ་གདམས་རྔོད་པ་རིན་ཆེན་ཡེ་ཤེས་གནང་བ།། ཨོཾ་སྭསྟི། བཀྲ་ཤིས་པ་དང་བདེ་ལེགས་ཐམས་ཅད་འབྱུང་ཞིང་ནད་དང་གནོད་པ་དང་ཉེས་པ་དང༌། མི་མཐུན་པའི་ཕྱོགས་ཀྱིས་གཏན་མི་ཚུགས་ཤིང་ཚེ་རིང་བ་དང༌།

ཡོན་ཏན་མ་ལུས་པ་འབྱུང་བའི་ཉམས་ལེན་ལ། སྤྱོད་ལམ་རྣམ་བཞི་གང་གིས་གནས་ཀྱང༌། དུས་དང་རྣམ་པ་ཐམས་ཅད་དུ་བཅོམ་ལྡན་འདས་ཚེ་དཔག་མེད་ཀྱི་དམིགས་པ་དེ་ཉིད་འབའ་ཞིག་བསྒོམ། འདི་དང་མ་བྲལ་ན་ཉེས་པའི་སྐྱོན་གྱིས་གཏན་མི་གོས་ཤིང༌། ཡོན་ཏན་ཐམས་ཅད་ཟླ་བ་ཡར་གྱི་ངོ་བཞིན་དུ་འབྱུང་བས་ཉམས་ལེན་གྱི་གཞུང་འདི་ཁོ་ན་ལ་བྱའོ། །དེ་ནས་ཟླ་བ་བྱུང་ངོ་ཅོག་གི་ཚེས་བརྒྱད་དམ་བཅུ་གང་རུང་དང༌། བཅོ་ལྔ་དང་ཉི་ཤུ་ལྔ་གནམ་སྟོང་དང་དུས་བཞི་ལ་ཀུ་སུ་ལུའི་ཚོགས་གསོག་རེ་དམ་བཅར་བྱའོ། །འདི་འཆི་བ་བསླུ་བ་རྣམས་ཀྱི་མཆོག་ཡིན། གཞན་ཡང་སྐབས་སྐབས་སུ་བསྲུང་བའི་འཁོར་ལོ་ཞལ་གདམས་མ་དང༌། རྣལ་འབྱོར་པ་བདག་ཉིད་བསྲུང་བའི་ཡི་གེ་གསུམ་གྱི་སྲུང་འཁོར་རམ། གཏུམ་པོ་སུམ་བརྩེགས་གམ་སྲུང་བའི་འཁོར་ལོ་རྣམས་ཀྱང་བསྒོམ། གཞན་ཡང་ནུབ་མོ་ཉལ་ནས་ཆོས་སྤྱོད་ཐམས་ཅད་ཚར་བ་དང༌། སེམས་བསྐྱེད་ལུས་ཡི་དམ་གྱི་ལྷར་བསྒོམ། ཡི་དམ་ལྷའི་སྙིང་གི་དབུས་སུ་རྗེ་བཙུན་མ་འཕགས་མ་སྒྲོལ་མ་ནད་དང་གནོད་པའི་འཇིགས་པ་ལས་སྐྱོབ་པ། ཆེ་ཆུང་གང་བདེར་ཝལ་གྱིས་བསྒོམ། རྗེ་བཙུན་མའི་སྐུ་ལས་འོད་ཟེར་སྔོ་ལྗང་དུ་བ་ལྟ་བུ་བྱོན་པས་རང་ཡི་དམ་དུ་བསྒོམས་པའི་སྤྱི་གཙུག་ནས་རྐང་པའི་མཐིལ་ཡན་ཆད་ལྟེམས་ཀྱིས་གང་བར་སྒོམ། དེའི་ངང་ལ་གཉིད་དུ་འགྲོ་བར་བྱ། ནང་པར་ལངས་ཁར་མི་དང་ཚིག་མ་འདྲེས་གོང་དུ་ཡང་དེ་ལྟར་བསྒོམ། འདིས་ནད་དང་གྲིབ་ལ་སོགས་པས་ཚུར་གཏན་མི་འཇུག་གསུངས། འདི་རྣམས་ལ་སྤྱན་སྔ་ནས་ཐུགས་གཙིགས་ཤིན་ཏུ་ཆེ་བ་ཡིན་པས་རྟག་ཏུ་ཉམས་སུ་བླང་བར་བྱའོ།། ལར་ཡང་རང་སྲུང་ཙམ་གྱི་དགེ་སྦྱོར་རེ་ལ་ནན་ཏན་ཤིན་ཏུ་ཆེ་བར་བྱ། དེ་བས་ལྷག་ན་བསམ་གྱིས་མི་ཁྱབ།། །། ༡༤༤༽ ༄། །ཚད་ནད་གསོ་བའི་དམིགས་པ་སློབ་དཔོན་བླ་མ་ལ་གདམས་པ།། ཨོཾ་སྭསྟི། བླ་མ་རིན་པོ་ཆེའི་སྤྱན་སྔ་ནས་སློབ་དཔོན་བླ་མ་ལ་སྤྲིངས་པ། ཚད་པའི་དམིགས་པ་དང་པོ་ལམ་དུ་གཏང༌།

སེམས་བསྐྱེད་ལུས་ཡི་དམ་གྱི་ལྷར་བསྒོམ། ཡི་དམ་ལྷའི་ཁོང་པའི་ནང་དུ་ཤ་དང་རུས་པ་རྐང་དང་ཆུ་རྒྱུས་རྒྱུ་ལྟོ་ཉལ་ཉིལ་ཙག་ཙོག་ལ་སོགས་པ་གང་ཡང་མེད་པ། ཕྲུ་མ་ཕུས་བཏབ་པ་ལྟར་གཙང་སང་ངེ་ཡོད་པར་བསྒོམ། སྟོང་ར་དེ་ཞག་འགའ་བསྒོམས་པས་ཚད་རོ་རྙིང་པ་ཡིན་ན་ཚད་པའི་ནད་ཐམས་ཅད་རྩ་མིག་ཏུ་གྲམ་ནས་ཡོད་པ་དེ་གནས་ས་མ་རྙེད་པར་ས་གཞི་དང་འདྲ་བའི་ལྟེ་བའི་འོག་ཏུ་འཚོགས། དེའི་རྟགས་སུ་ཟུག་དྲག་པོ་ལྷངས་ལྷངས་པ་མི་ཚུགས་པ་ཞིག་འོང༌། རྟགས་དེ་བྱུང་བའི་དུས་སུ་མྱུར་དུ་དམིགས་པ་མར་སྲིང་དགོས་པས། ཟུག་གི་ངོ་བོ་དེ་རྗེ་བཙུན་མ་རྡོ་རྗེ་རྣལ་འབྱོར་མའི་སྐུ་མཁྱིད་གང་ཙམ་ཞིག་ཏུ་བསྒོམ། དེའི་སྐུ་ལས་མེ་འབར་ནས་འདོམ་གསུམ་བཞི་ཙམ་ན་མར་ལ་ཆུ་ཐུར་དུ་འབབ་པ་བཞིན་དུ་འབར་བའི་མེ་ལྕེའི་རྩེ་མོ་ལ་ཤེས་པ་གཏད། དེ་ལྟར་བསྒོམས་པས་མར་བཤལ་བ་དང༌། འོག་རླུང་དྲི་མི་ཞིམ་པ་ལ་སོགས་པ་འོང༌། དེས་ཤ་དང་ནང་ཆའི་ནད་ཐམས་ཅད་མར་ཐོན་ནས་འོང་བ་ཡིན། རེས་འགའ་སྒལ་ཚིགས་ཀྱི་ནང་གཞུག་གུ་ཐུང་ན་མར་གླིང་བུའི་བུ་ག་ནང་བཞིན་གསལ་ཧར་རེ་ཡོད་པར་བསྒོམས་པའི་ནང་ན་མར་མེ་ལྕེ་འདོམ་གསུམ་བཞི་ཙམ་ན་མར་འབར་བར་བསྒོམ། དེས་རུས་པ་དང་རྐང་དང་ཆུ་རྒྱུས་ཀྱི་ནད་ཐམས་ཅད་ཐོན་ནས་འོང༌། དེ་ཞག་འགའ་སྲིངས་པས་ཚད་པའི་ནད་ཐམས་ཅད་མ་ལུས་པར་ཐོན་པ་ཡིན། རིམ་གྱིས་ཚད་པ་སོ་མ་བྱུང་ན་ལྟེ་བའི་འོག་ཁོང་པའི་ནང་དུ་ཇོ་བོ་ཐུགས་རྗེ་ཆེན་པོའི་སྐུ་ལོ་སར་སྒང་གི་ཆུ་ལྟར་ཤིན་ཏུ་བསིལ་བ་ཞིག་བསྒོམ། སྤྱོད་ལམ་ལ་གཟབ། ཁྱེད་ཀྱིས་འབུལ་བ་རྒྱ་ཆེན་པོ་བསྐུར་བ་ཐུགས་ལ་བཏགས། ཡིག་རྟེན་སྐུ་ཤམ་རྒྱུ་ཐེར་མ་ལེགས་པ་ཞིག་བསྐུར་ནས་མཆིས། །རྫོགས་པའི་བྱང་ཆུབ་ཐོབ་པར་གྱུར་ཅིག། །། ༡༤༥༽ ༄། །དཔོན་ཐུགས་རྗེ་འབྱུང་གནས་ལ་གདམས་པ་ནད་གསོའི་དམིགས་པ།། ཨོྂ་སྭསྟི། བླ་མ་རིན་པོ་ཆེའི་སྤྱན་སྔ་ནས་དཔོན་ཐུགས་རྗེ་འབྱུང་གནས་ལ་སྤྲིངས་པ།

ནད་དེའི་དམིགས་པ་ཞབས་ཀྱི་པུས་མོའི་ལྟག བརླ་ཕྲ་མོ་མན་ཆད་རྐང་པའི་སོར་རྩེ་ཡན་ཆད་ཤ་དང་རུས་པ་རྐང་དང་ཆུ་རྒྱུས་ལ་སོགས་པ་གང་ཡང་མེད་པ་དབྱིབས་རྐང་པའི་དབྱིབས་སུ་ཡོད་པ་ཕྲུ་མ་ཕུས་བཏབ་པ་ལྟ་བུ་གཙང་སང་ངེ་ཡོད་པར་བསྒོམ། ཞག་ཁ་ཅིག་སྟོང་ར་དེ་ཉིད་བསྒོམ། དེ་ནས་པུས་མོའི་འཕང་ལོའི་འོག་ཚིགས་ཀྱི་མགོ་དེར་རྗེ་བཙུན་མ་འཕགས་མ་སྒྲོལ་མ་སྐུ་མདོག་སྔོ་ལྗང་ནད་ཀྱི་འཇིགས་པ་སྐྱོབ་མ་ཞལ་འཛུམ་བག་དང་བཅས་པ་ཞིག་བསྒོམ། དེའི་སྐུ་ལས་བདུད་རྩིའི་ཆུ་རྒྱུན་ལོ་སར་ཟླ་བའི་ཆུ་ལྟར་ཤིན་ཏུ་གྲང་བ་གྲང་ལྷང་ངེ་བྱོན་ནས་པུས་མོ་མན་ཆད་རྐང་པའི་སོར་རྩེ་ཡན་ཆད་ཁྲིག་གིས་གང་བར་བསྒོམ། ཉིན་ཞག་ཕྲུགས་རེ་དེ་ལྟར་བསྒོམ། དེ་ནས་ཡང་ཉིན་ཞག་ཕྲུགས་གཅིག་ཙམ་སོང་བ་དང༌། རྐང་པའི་སོར་རྩེ་ན་ཕར་ལ་བདུད་རྩིའི་ཆུ་རྒྱུན་དེ་ཐོན་ནས་ན་ར་ར་འབབ་པར་བསྒོམ། དེ་ནས་ཡང་ཞག་གཉིས་གཉིས་ཙམ་སོང་བ་དང༌། ཡང་རྗེ་བཙུན་མའི་སྐུ་ལས་བདུད་རྩིའི་ཆུ་རྒྱུན་བྱོན་ནས་སོར་རྩེ་ཡན་ཆད་ཁེངས་པར་བསྒོམ། དེ་ཞག་གཉིས་གཉིས་སུ་རེས་འཇོག་ཏུ་ནན་ཏན་ཤིན་ཏུ་ཆེ་བར་བསྒོམ། ངན་བུས་ཀྱང་ཐུགས་གཏོད་པ་ལགས། བྱང་ཆུབ་ཐོབ་པར་གྱུར་ཅིག། །། 

༡༤༦༽ ༄། །བླ་མ་སྒང་ཇོ་ལ་གནང་བའི་སྲུང་འཁོར་ཞལ་གདམས།། ཨོཾ་སྭསྟི། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ། དེའི་ཆེད་དུ་བདག་གིས་སྤྱིར་སངས་མ་རྒྱས་ཀྱི་བར་དུ་ལུས་ངག་ཡིད་རྣམ་པ་གསུམ་པོ་འདི་དགེ་བ་ལ་བཀོལ། མ་ཤིའི་བར་དུ་ལུས་ངག་ཡིད་གསུམ་དགེ་བ་ལ་བཀོལ། དུས་དེ་རིང་ནས་བཟུང་ནས་ཉི་མ་སང་ད་ཙམ་གྱི་བར་དུ་ལུས་ངག་ཡིད་རྣམ་པ་གསུམ་པོ་འདི་དགེ་བ་ལ་བཀོལ་སྙམ་དུ་བསམ། དེ་ནས་ཡུལ་རིས་དང་རྒྱལ་ཁམས་ཇོ་བོ་ཐུགས་རྗེ་ཆེན་པོའི་སྐུ་ཤིན་ཏུ་ཆེ་བ་ཞིག་ཏུ་བསྒོམ། དེའི་ཐུགས་ཀར་རྗེ་བཙུན་ཁྲོ་བོའི་རྒྱལ་པོ་མི་གཡོ་བའི་སྐུ་ཤིན་ཏུ་ཆེ་བ་ཞིག་བསྒོམ། དེའི་ཐུགས་ཁར་འཁོར་ལོ་ཁ་དོག་སེར་པོ་རྩིབས་བཅུ་པ་མངའ་རིས་བོད་ཀྱི་རྒྱལ་ཁམས་ཙམ་ཞིག་བསྒོམ། འཁོར་ལོར་རྩིབས་བཅུ་ལ་ཡེ་ཤེས་ཀྱི་ཁྲོ་བོ་བཅུ་བསམ་དེ་འཁོར་ལོའི་དབུས་སུ་མི་མགོ་སྐམ་པོའི་ཇ་རིལ་ཞིག་བསྒོམ། དེའི་ནང་དུ་རང་ཉིད་ཡི་དམ་གྱི་ལྷ་ཀེང་རུས་ཀྱི་རྣམ་པར་བསྒོམ། ཡི་དམ་ལྷའི་སྤྱི་བོར་དཔལ་ལྡན་ཕག་མོ་གྲུ་པ་དང་ཆོས་རྗེ་རིན་པོ་ཆེ་གཉིས་དབྱེ་བ་མེད་པར་བཞུགས་པར་བསམ། དེ་ནས་ཕོ་ཐམས་ཅད་རང་ཉིད་ཡི་དམ་གྱི་ལྷར་བསྒོམས་པའི་གཡས། མོ་ཐམས་ཅད་གཡོན། རྟ་དང་གླང་པོ་ཐམས་ཅད་རང་ཉིད་ཀྱི་རྒྱབ། རྫས་དང་སྐམ་ནོར་ཐམས་ཅད་རང་ཉིད་ཀྱི་མདུན་ན་ཡོད་པར་བསམ། དེ་ནས་འཁོར་ལོའི་ཕྱིའི་ལོག་ན་ཕར་གཙུག་ཏོར་འཁོར་སྒྱུར་གྱི་དཀྱིལ་འཁོར་ཐམས་ཅད་བཀྲ་ལམ་མེ་ཡོད་པར་བསམ། གཙུག་ཏོར་འཁོར་ལོ་སྒྱུར་བྱེ་བ་ཕྲག་འབུམ་གྱིས་མཐའ་བསྐོར་བར་བསམ། སྟེང་ན་བྱེ་བ་ཕྲག་ལྔ། འོག་ན་བྱེ་བ་ཕྲག་ལྔ་བཞུགས་པར་བསམ། དེའི་ཕྱི་ལ་ཡེ་ཤེས་ཀྱི་ཁྲོ་བོ་བཅུ་བྱེ་བ་ཕྲག་འབུམ་གྱིས་བསྐོར་བར་བསམ། སྟེང་འོག་གཉིས་སུ་བྱེ་བ་ཕྲག་གསུམ་གསུམ་བཞུགས་པར་བསམ། དེའི་ཕྱི་ལ་དཔལ་རྟ་མགྲིན་བྱེ་བ་ཕྲག་འབུམ་གྱིས་བསྐོར་བར་བསམ།

སྟེང་དུ་བྱེ་བ་ཕྲག་གཅིག །འོག་ཏུ་བྱེ་བ་ཕྲག་གཅིག་བཞུགས་པར་བསམ།། །། ༡༤༧༽ ༄། །སྐུ་གཤེགས་ཁའི་ཞལ་གདམས་སྤྱན་སྔ་བ་རྣམས་ལ་གནང་བ།། ཨོཾ་སྭསྟི། དུས་གསུམ་རྒྱལ་བ་མ་ལུས་གཅིག་པའི་སྐུ། །འགྲོ་བའི་བླ་མ་ཐུགས་རྗེའི་བདག་ཉིད་ཅན། །རྩོད་ལྡན་སྙིགས་མའི་དུས་འདིར་རྨད་བྱུང་བ། །རྒྱལ་བ་རིན་པོ་ཆེ་ལ་ཕྱག་འཚལ་ལོ། །སངས་རྒྱས་མཛད་པ་འཕྲིན་ལས་ལྷུན་གྲུབ་ཅིང༌། །ཚངས་དབྱངས་འབྲུག་གི་སྒྲ་དང་སེང་གེ་ལྟར། །དཔག་མེད་འདུས་པ་ཚོགས་ཀྱི་དཀྱིལ་འཁོར་དུ། །ལོག་རྟོག་ཐེ་ཚོམ་བསལ་ལ་ཕྱག་འཚལ་ལོ། །ཐུགས་ནི་འོད་གསལ་ནམ་མཁའ་ལྟ་བུ་ལ། །དུས་གསུམ་ཤེས་བྱའི་དཀྱིལ་འཁོར་མ་ལུས་པ། །ཆགས་ཐོགས་མི་མངའ་མཁྱེན་པའི་ཡེ་ཤེས་ཀྱིས། །སྒྲིབ་གསུམ་མུན་བྲལ་དེ་ལ་ཕྱག་འཚལ་ལོ། །བྲལ་དང་རྣམ་སྨིན་ཡོན་ཏན་དཔག་མེད་ཚོགས། །མཚན་དང་དཔེ་བྱད་མ་ལུས་མཐར་ཕྱིན་ཅིང༌། །ཕྱོགས་བཅུའི་སངས་རྒྱས་ཞིང་དུ་རྣམ་པར་མཛེས། །ཐུབ་མཆོག་རྒྱལ་བ་དེ་ལ་ཕྱག་འཚལ་ལོ། །ཁྱོད་ཀྱི་སྐུ་གསུང་ཐུགས་ཀྱི་འཕྲིན་ལས་ཀྱིས། །རབ་འབྱམས་ནམ་མཁའི་མཐའ་དང་ཕྱོགས་བཅུའི་ཞིང༌། །གང་ལ་གང་འདུལ་དེ་ལ་དེར་སྟོན་ཅིང༌། །འཕྲིན་ལས་བསམ་མི་ཁྱབ་ལ་ཕྱག་འཚལ་ལོ། །རྩ་མཆོག་ཞིང་དུ་ཞི་བ་རབ་བསྟན་ལྟར། །ལེ་ལོ་ཅན་རྣམས་བསྐུལ་བར་བྱ་བའི་ཕྱིར། །སངས་རྒྱས་མཛད་པ་ཆོ་འཕྲུལ་ཆེན་པོ་བསྟན། །རྟག་བརྟན་ཞི་བར་གཤེགས་ལ་ཕྱག་འཚལ་ལོ། །འདི་ལྟར་འགྲོ་བའི་བླ་མ་ཐུགས་རྗེ་ཆེན་པོ་དང་ལྡན་པ་དེས། སངས་རྒྱས་ཀྱི་མཛད་པ་མཐའ་དག་ནི་མཛད། འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་ཚད་མེད་པའི་ཐུགས་རྗེ་ཆེན་པོས་ནི་བཟུང༌། སྐུ་དེས་འདུལ་བའི་གདུལ་བྱ་ཇི་སྙེད་ཅིག་ཡོད་པ་ཐམས་ཅད་ནི་སྨིན་ཅིང་གྲོལ་བར་ནི་མཛད། སྟོན་པ་ཐུགས་རྗེ་ཆེན་པོ་དང་ལྡན་པ་དེས་མཉན་ཡོད་དུ་ཆོ་འཕྲུལ་ཆེན་པོ་བསྟན་པའི་དུས་ཀྱི་མཆོད་པའི་དུས་ཀྱི་ཟླ་བ་ཡར་ངོའི་ཚེས་བརྒྱད་ཀྱི་སྔ་དྲོའི་ཚེ།

གཡུ་ཁང་རིན་པོ་ཆེའི་མཐིལ་དུ་སེང་གེའི་གཟིམས་ཁྲི་ཐ་མ་ལ་བཞུགས་ནས་སྤྱན་སྔ་ཡ་ཏ་བ་དང༌། སློབ་དཔོན་སྒོམ་རིན་དང༌། སློབ་དཔོན་སྒོམ་ཡེ་གཉིས་ཀྱིས་དབུ་མཛད་སྤྱན་སྔ་བ་རྣམས་དང༌། སློབ་དཔོན་རི་པ་དང༌། དཔོན་གཞོན་དང་རྣམས་ལ་ཐ་མའི་གསུང་དང་ཞལ་ཏ་བྱོན་པ། སྤྱན་སྔ་ཡ་ཏ་བ་ལ་ཁྱེད་འདིར་བྱོན་པ་དེ་དགའ་བ་ཡིན། སྐྱིད་པ་ཡིན། གསུང་གླེང་མང་པོ་བྱ་རྒྱུ་ཡོད་པ་ཡིན་པ་ལ་སྐུ་ཤེད་ཀྱིས་ཨེན་ཙམ་མ་འཚོ། མདང་ཞག་ཀྱང་སྤྱན་སྔ་ནས་ཞལ་ཏ་མཛད་ནས་བཀའ་ཕྱག་གི་སྡེ་དགོན་རྣམས་ལ་ཆོ་འཕྲུལ་ཆེན་པོའི་མཆོད་པ་ལ་སྐུའི་རིམ་གྲོ་ལ་འབུལ་འགྱེད་རྒྱ་ཆེན་པོ་མཛད་པ་ཐུགས་ལ་བཏགས། བཀའ་དྲིན་ཆེ། སངས་རྒྱས་ཀྱི་བསྟན་པ་གཅིག་ཏུ་འགྲོ་བ་ཡིན་གསུངས། སྐབས་དེར་དཔོན་གཞོན་པ་ལ་ཡང་གདན་ས་རིན་པོ་ཆེའི་ཞབས་ཏོག་མཛད་པའི་མཉེས་མཉེས་ཀྱི་གསུང་མང་པོ་བྱོན། སྤྱན་སྔ་ཡ་ཏར་སློབ་དཔོན་པ་ལ་ངའི་གདན་ཁྲི་འདི་འབུལ་བ་ཡིན། ཅིས་ཀྱང་བཞུགས་པར་ཞུ། མ་བཞུགས་ན་ཐུགས་ལ་མ་བཏགས་པ་ཡིན་གསུངས། གདན་ས་རིན་པོ་ཆེ་དང༌། སློབ་དཔོན་ཕག་མོ་གྲུ་པ་དང་བཅས་པ་ཕྱག་ཏུ་འཇུག་པ་ཡིན་པས་སྐྱོང་བ་དང་ཐུགས་ལ་འདོགས་པར་ཞུ། སྒོམ་པ་རིན་འབྱུང་དང༌། ཡེ་ཤེས་དཔལ་གཉིས་ཀྱིས་དབུ་མཛད་ཉེ་གནས་འདི་རྣམས་ཐུགས་ལ་འདོགས་པར་ཞུ། ངའི་མཁན་སློབ་རྣམ་པས་དབུ་མཛད་དགེ་འདུན་འདི་རྣམས་སྐྱོང་བ་དང་ཐུགས་ལ་འདོགས་པར་ཞུ། ཕུན་སུམ་ཚོགས་པའི་དགེ་འདུན་རྣམས་ཀྱང་ཐེལ་རིན་པོ་ཆེ་འདི་ལ་ལྷན་ནེ་བཞུགས་པར་ཞུ་གསུངས། བླ་མ་རིན་པོ་ཆེ་ཉིད་ཀྱི་སྤྱན་སྔ་ནས་གསུང་འདི་རྣམས་ལ་བཀའ་ཡིག་ཅིག་མཛད་བཞེད་པར་འདུག་པ་ལ་སྐུ་ཤེད་ཀྱིས་མ་སྤྱོད། དེ་ནས་ངེད་རྣམ་པས་སྐབས་དེར་བྱོན་པའི་གསུང་སྒྲོས་དང་ཚིག་གཅིག་ཀྱང་མ་ཕྲི་མ་བསྣན་པར་ཡི་གེར་བྲིས་པ་ལགས། བདག་ཅག་རྣམས་ཀྱི་ལུས་ངག་ཡིད་གསུམ་གྱིས། །སྐུ་གསུང་ཐུགས་ཀྱི་དགོངས་པ་བསྒྲུབ་པ་དང༌། །གུས་པའི་ཡིད་ཀྱིས་ཞབས་ཏོག་ཅི་བགྱིས་པས། །མཐའ་དག་ཡོངས་སུ་དགོངས་པ་རྫོགས་པར་ཤོག

།འདི་ནས་བཟུང་སྟེ་བྱང་ཆུབ་སྙིང་པོའི་བར། །སྐད་ཅིག་ཙམ་ཡང་འབྲལ་བ་མེད་པ་དང༌། །འཕྲིན་ལས་རྒྱུན་མི་འཆད་པ་ཇི་སྙེད་པ། །ཇི་ལྟར་དགོངས་པ་བཞིན་དུ་སྒྲུབ་པར་ཤོག །སྐད་ཅིག་ཙམ་ཡང་མི་མཉེས་མེད་པ་དང༌། །མཉེས་པ་མཐའ་དག་ཀུན་གྱིས་མཉེས་བྱེད་ཅིང༌། །སྐུ་གསུང་ཐུགས་ཀྱི་གསང་བའི་མཛོད་རྣམས་ལ། །སྒྲིབ་པ་མེད་པར་མངོན་དུ་གྱུར་པར་ཤོག །གཞན་ཡང་དགེ་བའི་རྩ་བ་འདི་དག་གིས། །བདེ་ལྡན་འཇིག་རྟེན་ཁམས་སུ་ཞབས་དྲུང་དུ། །རིན་ཆེན་པདྨ་སྣ་ཚོགས་འདབ་སྟོང་ལ། །སྐད་ཅིག་གཅིག་གིས་ཞབས་དྲུང་སྐྱེ་བར་ཤོག །ཞིང་དེར་སྐྱེས་ནས་སྤྱན་རས་གཟིགས་དབང་ལྟར། །སྲས་ཀྱི་གཙོ་བོ་མཆོག་ཏུ་གྱུར་ནས་ཀྱང༌། །བླ་མེད་བྱང་ཆུབ་མྱུར་དུ་ཐོབ་པར་ཤོག། །། ༡༤༨༽ ༄། །འབྲི་གུང་ནས་རྒྱལ་བ་རིན་པོ་ལ་གནང་བའི་ཞལ་གདམས། བསམ་ནས་བྱེད་པ་མཁས་པ་ཡིན། །ཕྱིས་འབྱུང་འདུན་མ་བསམ་པ་གཅེས། །ཧབ་ཤི་ཧུབ་ཤི་མྱུར་དྲགས་པའི། །འདུན་མས་རང་གཞན་གཉིས་ཀ་ཕུང༌། །རྐྱེན་ངན་དྲག་པོ་ལངས་པའི་ཚེ། །སྐད་ཅིག་མ་ཡི་ཞེ་སྡང་ཡང༌། །འཐབ་གདུང་ཆེན་པོར་གྱུར་པ་ན། །བཅོས་སུ་མེད་པ་ཤིན་ཏུ་སྤོངས། །གལ་པོ་ཆེ་ལ་ངོ་དགའ་མེད། །དེད་དཔོན་ཆེན་པོ་སིངྒ་ལ། །བཟང་གླིང་སྲིན་མོས་བསླུ་མ་ཐུབ། །རྒྱལ་པོ་སེང་གེའི་རལ་པ་ཅན། །བསླུས་ཏེ་སྲོག་དང་ཕྲལ་བ་ན། །འགག་ཉ་ཁ་མི་ལྟ་བར། །བག་མེད་བརླག་པའི་རྒྱུ་རུ་གསུངས། །བག་དང་ལྡན་པ་ཤིན་ཏུ་གཅེས།། །། ༡༤༩༽ ༄། །ཕག་གྲུ་གདན་ས་ཐེལ་གྱི་ཆོས་ཁང་གི་ཀ་བར་བྲིས་པའི་སྤྱན་སྔ་རིན་པོ་ཆེའི་གསུང་རྩོམ། ཆོས་ཁང་གི་ཀ་བ་གཡས་ཀྱི་དང་པོ། ཨོཾ་སྭ་སྟི། རྗེ་རིན་པོ་ཆེ་ལ་སྐྱབས་སུ་མཆི། །དཔལ་ལྡན་ཕག་མོ་གྲུ་པ་དྲི་མེད་ཆོས་ཀྱི་སྐུ། །འཇིག་རྟེན་མགོན་པོ་ཆོས་རྗེ་རིན་ཆེན་དང༌། །ཡབ་སྲས་གཉིས་ལ་ཕྱག་འཚལ་སྐྱབས་སུ་མཆི། །ཁྱོད་ཀྱིས་ཉོན་མོངས་རྣམ་རྟོག་དང༌། །རྒོད་དང་འགྱོད་དང་ཐེ་ཚོམ་དང༌། །གཉིད་རྨུག་བསམ་གཏན་སྒྲིབ་པ་རྣམས། །སྤོངས་ལ་རང་སེམས་ཐ་བ་ཐུལ། །རང་བྱུང་དྲི་མ་མེད་པའི་ཉམས། །ལྐུག་པ་བཞིན་དུ་བསྐྱང་བར་བྱ། །སེམས་ནམ་མཁའི་དཀྱིལ་ལྟར་འདུག་པ་དེ། །ཕྱག་རྒྱ་ཆེན་པོ་རང་ཉམས་ཡིན།།

ཀ་བ་གཡོན་དང་པོ། ཨོཾ་སྭ་སྟི། རྗེ་རིན་པོ་ཆེ་ལ་སྐྱབས་སུ་མཆི། །རྒྱལ་བའི་སྲས་པོ་རྒྱལ་སྲས་སྤྱོད་པ་མཛེས། །རྣམ་དཔྱོད་བློ་གྲོས་རྣམ་དག་ཡུལ་ལ་མཁས། །མཆོག་གི་དོན་སྟོན་མཆོག་ལ་མུ་མཐར་གནས། །འཁོར་བའི་མཚོ་སྐེམས་འཁོར་བའི་ཕ་རོལ་སོང༌། །བླ་མ་ཀུན་འདུས་ཐེག་ཆེན་ཆོས་ཀྱི་གཏེར། །གྲགས་པའི་མཚན་ཅན་ཉམས་དགུ་རོལ་བའི་དཔལ། །སྐྱེ་མེད་ངང་ནས་འགག་མེད་ཕྲིན་ལས་ཅན། །བློ་གྲོས་བསམ་ཡས་འབྱོར་པས་སྲིད་མཐར་ཕྱིན། །ཁྱེད་གུས་བསྟེན་པས་དལ་འབྱོར་དོན་ལྡན་ཞིང༌། །གོང་འཕེལ་རྩལ་རྫོགས་མུ་མཐར་དབྱེར་མེད་གཏེར། །དེ་ཕྱིར་མཚུངས་བྲལ་བླ་ན་མེད་པ་ཞེས། །འཇིག་རྟེན་མགོན་པོར་གྲགས་ལ་གུས་པས་བསྟོད།། ཀ་བ་གཡས་གཉིས་པ། ཨོཾ་སྭ་སྟི། རྗེ་རིན་པོ་ཆེ་ལ་སྐྱབས་སུ་མཆི། །རྣམ་དག་ཞི་བའི་ངང་ལས་ཁྲོ་བོའི་སྐུ། །ཧེ་རུ་ཀ་དཔལ་ཐབས་མཆོག་རྒྱལ་པོ་ཆེ། །ཤེས་རབ་ཡེ་ཤེས་གཉིས་མེད་དགྱེས་པར་འཁྲིལ། །ལོངས་སྤྱོད་དག་པ་གཟི་བརྗིད་ཆ་བྱད་ཅན། །ཡང་དག་སེམས་པའི་དབང་གིས་རྣམ་དག་སྦྱོར། །འཇིགས་བྱེད་རྔམ་པའི་སྐུ་ཡིས་བགེགས་རྣམས་འཇོམས། །ལེགས་ཉེས་རྟགས་འཛིན་མ་ནོར་དཀར་ཕྱོགས་རྣམས། །ཡར་ངོའི་ཟླ་ལྟར་རྒྱས་མཛད་ཁྱོད་ལ་བསྟོད། །ཁྱོད་བསྟོད་མཆོད་དང་བསམ་པའི་བྱིན་རླབས་ཀྱིས། །སྤྲུལ་སྐུ་སྡེ་དང་བཅས་པ་ཡུན་བརྟན་ནས། །འཁོར་དང་ལོངས་སྤྱོད་འདོད་པའི་འབྲས་བུ་དང༌། །མཆོག་གི་དངོས་གྲུབ་བདེ་བླག་སྩལ་དུ་གསོལ། །བདེ་མཆོག་ལ་བསྟོད་པའོ།། ཀ་བ་གཡོན་གཉིས་པ། ཨོཾ་སྭ་སྟི། རྗེ་རིན་པོ་ཆེ་ལ་སྐྱབས་སུ་མཆི། ཡེ་ནས་རྣམ་དག་དྲི་མས་ཁམས་སྟོང་ཞིང༌། །རང་བཞིན་ལྷུན་གྲུབ་འོད་གསལ་ཆོས་ཀྱི་སྐུ། །འདུས་མ་བྱས་ཕྱིར་རྐྱེན་གྱིས་མི་བསླུ་བ། །སྐྱབས་ཀྱི་མཐར་ཐུག་རྐང་གཉིས་གཙོ་ལ་འདུད། །ཟབ་ཅིང་ཆགས་བྲལ་བདེན་པ་ཡོངས་ཀྱི་དོན། །དོན་དམ་སྟོན་པའི་གསུང་གིས་རྣམ་དབྱེར་བསྟན། །བསྟན་པའི་སློབ་དོན་ཟབ་མོ་མཆོག་གི་གཙོ། །གཙོ་བའི་རང་བཞིན་སྐྱབས་གཉིས་དམ་ཆོས་འདུད། །མི་མཆོག་དང་པོའི་བསྟན་པ་མངོན་སུམ་བྱས། །ལམ་བདེན་ཡར་ངོའི་ཟླ་ལྟར་རྒྱས་པའི་ཕྱིར། །རྒྱུན་དུ་སེམས་ཉིད་སྤྱོད་པ་དོན་ལ་མངའ། །སྐྱབས་གསུམ་མཐར་ཐུག་ཚོགས་མཆོག་འཕགས་རྣམས་བསྟོད།།

ཀ་བ་གཡས་གསུམ་པ། ཨོཾ་སྭ་སྟི། རྗེ་རིན་པོ་ཆེ་ལ་སྐྱབས་སུ་མཆི། །རྒྱ་ཆེན་ཡེ་ནས་ལྷུན་གྱིས་གྲུབ་པའི་སྐུ། །མཆོག་དང་ཐུན་མོང་སྟེར་ལ་མངའ་བརྙེས་ཤིང༌། །ཡང་དག་ཟབ་མོ་ཐུགས་རྗེའི་ཕྲིན་ལས་ཀྱིས། །སྲིད་མཐར་ཕྱིན་ནས་སེམས་དཔའི་ངང་ཚུལ་ཅན། །མཆོད་བསྟོད་བརྟེན་པའི་དམ་ཚིག་མ་ནོར་བས། །འབྲས་བུ་བདེ་སྦྱིན་འདོད་པའི་ལོངས་སྤྱོད་རྣམས། །གང་ལ་མོས་པ་ཆར་བཞིན་འབེབས་པ་དང༌། །བར་དུ་གཅོད་ཞི་བསམ་པའི་རེ་བ་སྐོངས། །སྐལ་ལྡན་མོས་པས་སྤྱན་འབྲས་ལྟར་སྐྱོང་ཞིང༌། །དག་པའི་ལས་ལ་སྦྱོར་མཛད་ཁྱོད་ལ་བསྟོད། །ཕྱོགས་དང་དུས་དང་གནས་སྐབས་ཐམས་ཅད་དུ། །བདེ་ལེགས་ཕུན་སུམ་ཚོགས་པས་ཁྱབ་པར་ཤོག །རྗེ་བཙུན་མ་སྒྲོལ་མ་ལ་བསྟོད་པའོ།། ཀ་བ་གཡོན་གསུམ་པ། ཨོཾ་སྭ་སྟི། རྗེ་རིན་པོ་ཆེ་ལ་སྐྱབས་སུ་མཆི། ཚེ་འདི་མི་རྟག་གློག་དང་ཆུ་བུར་དང༌། །འདུས་བྱས་ཐམས་ཅད་ནམ་མཁའི་ཟིལ་པ་འདྲ། །འགྱུར་ཞིང་འཇིག་རྟེན་འཆི་བའི་ཆོས་ཅན་ཡིན། །འཁོར་བའི་སྡུག་བསྔལ་མཐའ་མེད་ཤིན་ཏུ་འཇིགས། །འདི་ལས་ཐར་བར་བྱ་ཕྱིར་དམ་ཆོས་བྱ། །སྲེད་དང་ཞེ་སྡང་གཏི་མུག་འདོད་ཆགས་སྤང༌། །མ་ཆགས་ཞེ་སྡང་གཏི་མུག་མེད་པར་སེམས། །དགེ་བ་དམ་པ་འདི་ཉིད་སྤྱད་པར་བྱ། །རང་སེམས་གདོད་ནས་སྐྱེ་མེད་ཆོས་ཀྱི་སྐུ། །གཟུང་འཛིན་རྟོག་པའི་སྤྲིན་གྱིས་མ་སྒྲིབ་པར། །ལྷུན་གྱིས་གྲུབ་པའི་ངོ་བོར་མཉམ་པར་བཞག །སྐབས་སྐབས་དགེ་བ་བྱང་ཆུབ་ཆེན་པོར་བསྔོ།། ཀ་བ་གཡོན་བཞི་པ། ཨོཾ་སྭ་སྟི། རྗེ་རིན་པོ་ཆེ་ལ་སྐྱབས་སུ་མཆི། །བདག་གཞན་ཐམས་ཅད་སྐྱོབ་པ་དང༌། །བྱིན་གྱིས་བརླབ་པར་མཛད་དུ་གསོལ། །ཚེ་འདི་དང་ཕྱི་མ་བར་དོ་གསུམ། །བླ་མེད་བྱང་ཆུབ་བར་གྱི་ནི། །ཉམས་ལེན་ཐབས་དང་ཤེས་རབ་ཡིན། །ཐབས་ལ་མཁས་པའི་སྤྱོད་པ་ནི། །ཧ་ཅང་ཞུམ་མིན་ཐལ་བ་མིན། །མཁས་པའི་སྤྱོད་པར་གནས་པར་བྱ། །འཁོར་དང་གཉེན་འདུན་ཕྱོགས་རྣམས་ལ། །མ་ཆགས་མི་སྡང་སྤྱོད་པའི་གནས། །ལུས་ངག་ཡིད་གསུམ་བྱ་བ་རྣམས། །ཆོས་ལྟར་སྤྱོད་པ་ཤིན་ཏུ་གཅེས། །དགྲ་དང་གཉེན་འདུན་ཐམས་ཅད་ཀྱིས། །ཧ་ཅང་ཞུམ་པར་རྟག་ཏུ་བརྙས། །སྔོན་གྱི་བྱང་ཆུབ་སེམས་དཔའ་ལྟར། །ཐོག་མར་སྨྲ་དང་རན་པར་སྨྲ། །ཞུམ་མེད་འཇིགས་པ་མེད་པར་བྱ། །ཐོགས་པ་མེད་པའི་སྤོབས་པ་དེ། །སྟོན་པའི་མཁྱེན་པའི་ཡེ་ཤེས་ཡིན། །བྱང་ཆུབ་སེམས་གཉིས་དབྱེར་མེད་པ། །དུས་གསུམ་ཤེས་བྱའི་དཀྱིལ་འཁོར་འདི། །རྣམ་དག་འོད་གསལ་ཆེན་པོ་ཡིན། །ཚོགས་དང་དབེན་པ་གར་འདུག་ཀྱང༌། །འདི་དང་འབྲལ་བ་མེད་པར་མཛོད། །ལས་ཆོས་དང་སེམས་སུ་འདྲེས་པ་གཅེས། །བྱམས་དང་སྙིང་རྗེ་བྱང་ཆུབ་སེམས། །འཁོར་བའི་སྡུག་བསྔལ་སེལ་བའི་སྨན། །ཕྱོགས་རྣམས་ཀུན་ཏུ་ཁྱབ་པར་བསྒོམ། །དགྲ་བགེགས་བདུད་དང་བར་ཆད་རྣམས། །བསྐྱེད་རིམ་ལྷ་ཡིས་གཞོམ་པར་བྱ། །ཚེ་དང་དབང་ཕྱུག་བསོད་ནམས་རྣམས། །བཅོམ་ལྡན་འཕགས་མ་སྒྲོལ་མ་ལ། །གསོལ་བཏབ་རྟག་ཏུ་གུས་པ་བསྐྱེད། །འགྲོ་བ་ནམ་མཁའ་མཉམ་པ་ན། །སྤྱན་རས་གཟིགས་དབང་སྤྱོད་པ་ཡིས། །རྟག་ཏུ་སྐྱོབ་པ་མཛད་པར་ཞུ། །སྨོན་འཇུག་དོན་དམ་རྣམ་གསུམ་གྱིས། །འགྲོ་བ་སྨིན་པར་མཛད་པ་དང༌། །བསྙེན་གནས་དགེ་བསྙེན་སྡོམ་པ་རྣམས། །བསོད་ནམས་ཡེ་ཤེས་ཚོགས་གཉིས་ཀྱིས། །ཉམས་ཐག་སྡུག་བསྔལ་ཅན་རྣམས་སྐྱོབས། །ཆོས་དང་ཟང་ཟིང་མི་འཇིགས་དང༌། །སྙན་པའི་ཚིག་གི་འགྲོ་བ་རྣམས། །རང་དབང་མེད་པར་སྡུད་པར་ཞུ། །བརྩོན་འགྲུས་ཆེན་པོ་རྩོམ་པ་དང༌། །བཏང་སྙོམས་རྟག་ཏུ་སྤང་བར་བྱོས། །ཚད་པའི་ནད་ལ་ག་བུར་ལྟར། །དུག་གསུམ་འཁོར་བའི་སྡུག་བསྔལ་འདི། །ཐབས་མཁས་ཐུགས་རྗེ་ཆེན་པོ་ཡིས། །བྱམས་པ་ཆེན་པོས་ཞི་བར་མཛོད། །ཆེན་པོའི་རིགས་སུ་སྐུ་འཁྲུངས་ཤིང༌། །གླང་པོ་ལྟ་བུའི་རྣལ་འབྱོར་པ། །བག་མེད་ཆལ་ཅོལ་སྤྱོད་པ་སྤངས། །སློབ་དཔོན་གྲགས་པའི་ཉམས་ལེན་མཛོད། །དགེ་བ་དྲི་མེད་ཟླ་འདྲ་འདིས། །བྱང་ཆུབ་དམ་པ་ཐོབ་པར་ཤོག།

ཀ་བ་གཡས་བཞི་པ། ཨོཾ་སྭ་སྟི། རྗེ་རིན་པོ་ཆེ་ལ་སྐྱབས་སུ་མཆི། །ཡང་དག་ལྟ་བ་བཟང་པོའི་རྗེས་འབྲངས་ནས། །བླ་མ་དཀོན་མཆོག་གསུམ་ལ་སྐྱབས་སུ་སོང༌། །བྱམས་དང་སྙིང་རྗེ་བྱང་སེམས་རིན་པོ་ཆེ། །འཆི་མེད་བདུད་རྩི་རྣམ་གསུམ་ཉམས་སུ་བླངས། །དེ་ལས་སྐྱེས་པའི་བསོད་ནམས་ཡེ་ཤེས་ཚོགས། །དབྱེར་མེད་རྣམ་གསུམ་རྟག་ཏུ་བསགས་པར་བྱ། །ལྷ་དང་བླ་མ་མ་སྐྱེས་སྟོང་ཉིད་གསུམ། །རྟག་ཏུ་མི་འབྲལ་མཉམ་པར་བཞག་པར་བྱ། །བསྔོ་བ་སྨོན་ལམ་སེམས་བསྐྱེད་སྐྱེ་མེད་གསུམ། །རྗེས་ཀྱི་ཆོས་གསུམ་ཉམས་སུ་བླང་བར་བྱོས།། ཀ་བ་གཡས་ལྔ་པ། ཨོཾ་སྭ་སྟི། རྗེ་རིན་པོ་ཆེ་ལ་སྐྱབས་སུ་མཆི། །འགྲོ་བའི་མགོན་པོ་བླ་མ་རིན་ཆེན་ལ། །གུས་པར་ཕྱག་འཚལ་སྐྱབས་སུ་མཆི། །འཁོར་བ་སྡུག་བསྔལ་རྒྱ་མཚོ་འདི། །གཟུང་དང་འཛིན་པས་རབ་ཏུ་བསྐྱེད། །ཆགས་པར་འཛིན་པས་མི་དགའ་བསྐྱེད། །སྡང་བར་འཛིན་པས་དམྱལ་བར་བསྐྱེད། །མ་ཆགས་མི་སྡང་མ་རྨོངས་པའི། །གཟུང་འཛིན་གཉིས་དང་བྲལ་བ་ཡི། །གདོད་ནས་སྐྱེ་བ་མེད་པ་འདི། །ཀུན་རྫོབ་བྱང་སེམས་རིན་ཆེན་དང༌། །དབྱེ་བ་མེད་པར་ཉམས་སུ་བླངས། །རྒྱུ་འབྲས་རྟེན་འབྲེལ་ཆོས་རྣམས་ལ། །རྩིས་གདབ་རྟག་ཏུ་མཛད་པར་ཞུ། །རྣམ་དག་དངུལ་དཀར་མེ་ལོང་ལ། །འཁྲུལ་མེད་ཡེ་ཤེས་མིག་གིས་ནི། །མ་ནོར་གཟིགས་པའི་ཤེས་རབ་ཅན། །སྒོམ་ཆེན་དབང་ཕྱུག་སེང་གེ་ལ། །ཟབ་པའི་དམ་ཆོས་དོན་པོ་འདི། །ཆོས་ཀྱི་འབྲེལ་པར་བསྐུར་པ་ལགས། །དགེ་བ་དྲི་མེད་ལྡན་པ་འདིས། །བྱང་ཆུབ་དམ་པ་ཐོབ་པར་ཤོག། 

ཀ་བ་གཡོན་ལྔ་པ། ཨོཾ་སྭ་སྟི། རྗེ་རིན་པོ་ཆེ་ལ་སྐྱབས་སུ་མཆི། །འཁོར་འདས་ལས་ཀྱི་བདག་པོ་ཧེ་རུ་ཀཿ བཟང་ངན་ལས་ལ་རྣམ་སྨིན་སོ་སོར་འབྱུང༌། །ཚུལ་ལྷུང་ཕྱིར་སྲིང་ལས་ལ་དབང་བའི་ཕྱིར། །ལས་བྱས་གཉེན་པོ་མེད་ཅེས་བྱ་བ་མིན། །ཐོག་མེད་དུས་ནས་དུས་གསུམ་བསགས་པ་དང༌། །གདོད་ནས་ཡོད་པའི་དགེ་བ་དྲི་མེད་དང༌། །བདག་གིས་དེ་ལ་དམིགས་པའི་དགེ་བ་དེས། །དྲི་མེད་རྒྱལ་བའི་ཞིང་ཁམས་བདེ་ལྡན་དུ། །པདྨ་ལས་སྐྱེས་དགེ་སློང་གྱུར་ནས་ཀྱང༌། །རྒྱལ་བ་འོད་དཔག་མེད་པ་དེ་མཐོང་ནས། །བྱང་ཆུབ་ལུང་བསྟན་དམ་པ་ཐོབ་པར་ཤོག །དྲི་མེད་རྒྱལ་བ་ཕག་མོ་གྲུ་པ་དང༌། །འཇིག་རྟེན་མགོན་པོ་དཔལ་ལྡན་འབྲི་གུང་པ། །ཡབ་སྲས་གཉིས་དང་རྟག་ཏུ་མི་འབྲལ་ཞིང༌། །འཁོར་བ་སྡུག་བསྔལ་རྒྱ་མཚོ་འདི་བསྐམ་ནས། །འཇིག་རྟེན་སངས་རྒྱས་ཉི་མ་འཆར་གྱུར་ཅིག ། འདི་རྣམས་རྗེ་སྤྱན་སྔ་རིན་པོ་ཆེའི་གསུང་ཆོས་ཁང་གི་ཀ་བའི་གསེར་བྲིས་ཀྱི་ངོ་བཤུས་སོ།། །། ༡༥༠༽ ༄། །གདན་འཛིན་རྒྱལ་བ་རིན་པོ་ཆེ་ལ་གནང་བའི་ཞལ་གདམས་ཀྱི་མན་ངག། ཨོཾ་སྭ་སྟི། བཀྲ་ཤིས་དང་བདེ་ལེགས་ཐམས་ཅད་འབྱུང་ཞིང༌། ནད་དང་གནོད་པ་དང་ཉེས་པ་དང༌། མི་མཐུན་པའི་ཕྱོགས་ཀྱིས་གཏན་ནས་མི་ཚུགས་ཤིང༌། ཚེ་རིང་བ་དང་ཡོན་ཏན་མ་ལུས་པ་འབྱུང་བའི་ཉམས་ལེན་ལ་སྤྱོད་ལམ་རྣམ་བཞི་གང་གིས་གནས་ཀྱང༌། དུས་དང་རྣམ་པ་ཐམས་ཅད་དུ། བཅོམ་ལྡན་འདས་ཚེ་དཔག་མེད་ཀྱི་དམིགས་པ་དང་པོ་དེ་ཉིད་འབའ་ཞིག་བསྒོམ། འདི་དང་མ་བྲལ་ན་ཉེས་པའི་སྐྱོན་གྱིས་གཏན་མི་དགོས་ཤིང༌། ཡོན་ཏན་ཐམས་ཅད་ཟླ་བ་ཡར་གྱི་ངོ་བཞིན་དུ་འབྱུང་བས་ཉམས་ལེན་གྱི་གཞུང་འདི་ཁོ་ན་བྱའོ། །གཞན་ཡང་ཟླ་བ་འབྱུང་ངོ་ཅོག་གི་ཚེས་བརྒྱད་དང༌། བཅུ་གསུམ་གང་རུང་དང༌། བཅོ་ལྔ་དང༌། ཉི་ཤུ་ལྔ་དང༌། གནམ་སྟོང་དང༌། དུས་བཞི་ལ་ཀུ་སཱ་ལི་བཅོས་མིན་ཚོགས་འཁོར་རེ་དམ་བཅར་བྱའོ། །འདི་འཆི་བ་བསླུ་བ་རྣམས་ཀྱི་མཆོག་ཡིན། གཞན་ཡང་སྐབས་སྐབས་སུ་སྲུང་བའི་འཁོར་ལོ་ཞལ་གདམས་མ་དང༌།

རྣལ་འབྱོར་པ་བདག་ཉིད་སྲུང་བ་ཡི་གེ་གསུམ་གྱི་སྲུང་འཁོར་རམ་གཏུམ་མོ་སུམ་རྩེགས་སམ། སྲུང་བའི་འཁོར་ལོ་རྣམས་ཀྱང་བསྒོམ། གཞན་ཡང་ནུབ་མོ་ཉལ་ནས་ཆོས་སྤྱོད་ཐམས་ཅད་ཚར་བ་དང་སེམས་བསྐྱེད། ལུས་ཡི་དམ་གྱི་ལྷར་བསྒོམ་ལ། ཡི་དམ་ལྷའི་སྙིང་གི་དབུས་སུ་རྗེ་བཙུན་མ་སྒྲོལ་མ་ནད་དང་གནོད་པའི་འཇིགས་པ་སྐྱོབ་མ། ཆེ་ཆུང་གང་བདེར་ཝལ་གྱིས་བསྒོམ། རྗེ་བཙུན་མའི་སྐུ་ལས་འོད་ཟེར་སྔོ་ལྗང་དུ་བ་ལྟ་བུ་བྱོན་ནས། རང་ཡི་དམ་དུ་བསྒོམས་པའི་སྤྱི་བོའི་གཙུག་ནས། རྐང་པའི་མཐིལ་ཡན་ཆད་ལྟེམས་ཀྱིས་གང་བར་བསྒོམ། དེའི་ངང་ལ་གཉིད་དུ་འགྲོ་བར་བྱ། ནང་པར་ལངས་ཁར། མི་དང་ཚིག་མ་འདྲེས་གོང་དུ་ཡང་དེ་ལྟར་བསྒོམ། འདིས་ནད་དང་གྲིབ་ལ་སོགས་པས་ཚུགས་གཏན་མི་འཇུག་གསུངས། འདི་རྣམས་ལ། སྤྱན་སྔ་ནས་ཐུགསརྩིས་ཤིན་ཏུ་ཆེ་བ་ཡིན་པས་རྟག་ཏུ་ཉམས་སུ་བླངས་བར་བྱའོ། །ལར་ཡང༌། སྲུང་འཁོར་རང་སྲུང་ཙམ་གྱི་དགེ་སྦྱོར་ལ་ནན་ཏན་ཆེ་བར་བྱ། དེ་བས་ལྷག་ན་བསམ་གྱིས་མི་ཁྱབ། ཁྱེད་ཅག་འགྲོ་བ་བཀྲ་ཤིས་པ། །ལྡོག་པ་ན་ཡང་བཀྲ་ཤིས་ཤོག །གཉེན་ལ་བལྟ་བ་བཀྲ་ཤིས་ཤོག །གཉེན་གྱིས་བལྟ་བའང་བཀྲ་ཤིས་ཤོག །དབང་བཅས་གནོད་སྦྱིན་རྒྱལ་ཆེན་དང༌། །དགྲ་བཅོམ་པ་དག་སྙིང་བརྩེ་བས། །ཐམས་ཅད་དུ་ནི་བཀྲ་ཤིས་དང༌། །བདུད་རྩི་ཤིས་པ་ཐོབ་པར་ཤོག །ཚངས་པ་དང་ནི་དེ་བཞིན་ནོར་རྒྱས་དང༌། །ཟག་པ་མེད་དང་རྣམ་པར་གྲོལ་རྣམས་དང༌། །ཀླུ་དང་གནོད་སྦྱིན་རྟག་ཏུ་སྙིང་རྗེས་སྲུང༌། །སྟོང་བརྒྱ་མཚུངས་པར་ཚེ་ནི་འཕེལ་བར་ཤོག །བཀྲ་ཤིས་དང་བདེ་ལེགས་ཕུན་སུམ་ཚོགས་པར་གྱུར་ཅིག ། ༡༥༡༽ ༄། །བདེ་ཆེན་ཞིང་དུ་སྐྱེ་བའི་སྨོན་ལམ་ཚིག་བཞི་མ།། འཇིག་རྟེན་མགོན་པོ་རིན་ཆེན་གྱི། །ཐུགས་ཀྱི་དགོངས་པ་རྫོགས་པར་ཤོག །འོད་དཔག་མེད་པ་མཐོང་གྱུར་ཞིང༌། །བྱང་ཆུབ་ལུང་བསྟན་ཐོབ་པར་ཤོག། །། ༡༥༢༽ སྨོན་ལམ་དང་བཀྲ་ཤིས་ཚིགས་སུ་བཅད་པ།། ཨོཾ་སྭ་སྟི། སྐྱོབ་མཛད་ཤཱཀྱའི་རྒྱལ་པོ། །དཔལ་ལྡན་ཕག་མོ་གྲུ་པ་དང༌། །འཇིག་རྟེན་མགོན་པོ་རིན་ཆེན་ལ། །གུས་པས་ཕྱག་འཚལ་སྐྱབས་སུ་མཆི། །ཐོག་མེད་དུས་ནས་དུས་གསུམ་བསགས་པ་དང༌། །གདོད་ནས་ཡོད་པའི་དགེ་བ་དྲི་མེད་དང༌། །བདག་གིས་དེ་ལ་དམིགས་པའི་དགེ་བ་དེས། །དྲི་མེད་རྒྱལ་བའི་ཞིང་ཁམས་བདེ་ལྡན་དུ། །པདྨ་ལས་སྐྱེས་དགེ་སློང་གྱུར་ནས་ཀྱང༌། །རྒྱལ་བ་འོད་དཔག་མེད་པ་དེ་མཐོང་ནས། །བྱང་ཆུབ་ལུང་བསྟན་དམ་པ་ཐོབ་པར་ཤོག

།དྲི་མེད་རྒྱལ་བ་ཕག་མོ་གྲུ་པ་དང༌། །འཇིག་རྟེན་མགོན་པོ་དཔལ་ལྡན་འབྲི་གུང་པ། །ཡབ་སྲས་གཉིས་དང་རྟག་ཏུ་མི་འབྲལ་ཞིང༌། །འཁོར་བའི་སྡུག་བསྔལ་རྒྱ་མཚོ་འདི་སྐམས་ནས། །འཇིག་རྟེན་སངས་རྒྱས་མ་འཆར་གྱུར་ཅིག །འཇིག་རྟེན་མགོན་པོ་རིན་ཆེན་གྱི། །ཐུགས་ཀྱི་དགོངས་པ་རྫོགས་ནས་ཀྱང༌། །འོད་དཔག་མེད་པ་མཐོང་གྱུར་ནས། །བྱང་ཆུབ་ལུང་བསྟན་ཐོབ་པར་ཤོག །རྡོ་རྗེ་འཆང་གིས་དབུ་མཛད་པའི། །བླ་མ་རྣམས་ཀྱི་བཀྲ་ཤིས་ཤོག །ཤཱཀྱའི་རྒྱལ་པོས་དབུ་མཛད་པའི། །ཕྱོགས་བཅུའི་སངས་རྒྱས་ཐམས་ཅད་དང༌། །འཇིག་རྟེན་མགོན་པོ་སྒམ་པོ་པ། །དཔལ་ལྡན་ཕག་མོ་གྲུ་པ་དང༌། །འཇིག་རྟེན་མགོན་པོ་རིན་ཆེན་གྱི། །བཀྲ་ཤིས་དེས་ཀྱང་བདེ་ལེགས་ཤོག །ཡི་དམ་ལྷ་དང་དཀོན་མཆོག་གསུམ། །ཆོས་སྐྱོང་སྲུང་མའི་བཀྲ་ཤིས་ཤོག། །།སྨྲས་པ། རྗེ་སྤྱན་སྔ་རིན་པོ་ཆེའི་བཀའ་འབུམ་འདི། །སྒོམ་པ་གཞོན་ནུ་སེང་གེའི་ཐུགས་དམ་འདི། །གྲོགས་བདག་འཇུ་པ་ཇོ་སྲས་ཀྱིས་བྲིས་པ་འདི། །མོས་གུས་དམ་པར་མཛོད་ཅིག་ཀྱཻ།། །། དགེའོ།། དགེའོ།། དགེའོ།། །། ༡༥༣༽ ༄། །ཆོས་རྗེ་སྤྱན་སྔ་རིན་པོ་ཆེར་ཆོས་རྗེ་ས་སྐྱ་པཎྜི་ཏས་ཕུལ་བའི་སྤྱན་འདྲེན་ཞུ་ཡིག། ཨོཾ་སྭ་སྟི་སིདྡྷི། དཔལ་ལྡན་ཆོས་ཀྱི་རྗེ་ཆེན་པོ་འགྲོ་བ་རྣམས་ཀྱི་བླ་མ་འགྲན་ཟླ་མེད་པའི་ཡིད་བཞིན་གྱི་ནོར་བུ། གཅིག་ཏུ་བདེ་བར་གཤེགས་པའི་བསྟན་པ་རིན་པོ་ཆེའི་ཁུར་ཁྱེར་བས་བསྟན་པ་ལ་དེ་ཉིད་གཉིས་པར་གྱུར་པ། བརྩེ་བའི་མ་མ་དམ་པ་ལ་ཐུགས་ཀྱི་འཕྲིན་ལས་གཞོལ་བས་ལུས་ཅན་རྣམས་ལ་ཕན་པ་དང༌། བདེ་བ་སྦྱིན་པའི་རྩ་ལག་ཆེན་པོ། གངས་ཀྱི་རི་བོའི་སྤོར་ཡོངས་སུ་རྫོགས་པའི་བསིལ་ཟེར་ཅན་གྱི་འོད་ཟེར་འཕྲོས་པས་ཤིན་ཏུ་ཆེས་གསལ་བའི་ཕུན་སུམ་ཚོགས་པ་ལྟར་དཔལ་ཀུན་ཏུ་ལམ་མེ་བ། པདྨ་དམ་པའི་གེ་སར་གཡོ་བའི་རྡུལ་གྱི་དྲིས་ཀུན་ནས་བསྡུས་པའི་བུང་བའི་འཕྲིན་པ་དར་དིར་གྱི་སྒྲ་སྒྲོག་པས་ཁྱབ་པའི་ཆུ་གཏེར་ཆེན་པོའི་ཆེན་པོ་ལྟར།

ཡོན་ཏན་གྱི་ཚོགས་དཔག་ཏུ་མེད་པའི་འབྱུང་ཁུངས། སྐྱེ་དགུའི་སྒྲོན་མེ་དཔལ་ཀུན་ཏུ་འབར་བའི་དཀྱིལ་འཁོར་གྱི་སྣང་བ་ཤར་རི་བོའི་རྩེར་མངོན་དུ་ཤར་བ་ལྟར་གདུལ་བྱའི་པདྨ་རྣམ་པར་འབྱེད་ཅིང༌། མི་ཤེས་པའི་རབ་རིབ་རྣམ་པར་སེལ་བ། ནག་པོའི་རྩལ་གྱི་རྒྱུ་སྐར་ཟིལ་གྱིས་གནོན་པའི་ཡེ་ཤེས་ཀྱི་ཉི་མ་ཆེན་པོ། བསྐལ་པ་དཔག་ཏུ་མེད་པར་བསོད་ནམས་དང་ཡེ་ཤེས་ཀྱི་ཚོགས་བསྒྲུབས་པས། ཡོན་ཏན་གྱི་ཁྱད་པར་མངོན་དུ་མཛད་ནས། ལྷར་བཅས་པའི་འཇིག་རྟེན་གྱི་རྣམ་པར་འདྲེན་པ་ཆེན་པོར་གྱུར་པའི་དཔལ་ཆོས་རྗེ་རིན་པོ་ཆེའི་བླར། བདེ་བར་གཤེགས་པའི་གསུང་རབས་ཀྱི་སྣང་བས་བློ་གྲོས་ཀྱི་མེ་ཏོག་ཅུང་ཟད་ཁ་བྱེ་བ། ཤཱཀྱའི་དགེ་སློང་སྡེ་སྣོད་འཛིན་པ་ཀུན་དགའ་རྒྱལ་མཚན་དཔལ་བཟང་པོ་ཞེས་བགྱི་བས་ཆབ་ཤོག་གི་ཡི་གེར་ཕུལ་བ། དཔལ་ལྡན་འགྲོ་བ་ཀུན་གྱི་དཔག་བསམ་ཤིང༌། །རིང་ནས་དགེ་ལེགས་དཔག་ཏུ་མེད་བསྒྲུབས་པས། །ཡོན་ཏན་དཔག་ཡས་ཆུ་གཏེར་ཆེན་པོ་ལ། །གསོལ་བ་འདེབས་པའི་ཚིག་འདི་སྙན་དུ་འབུལ། །བདག་ཅག་གི་བླ་མ་ཤེས་བྱའི་དཀྱིལ་འཁོར་མ་ལུས་པ་ལ་ཡེ་ཤེས་ཀྱི་ཉི་མ་ཤར་བས་མི་ཤེས་པའི་མུན་པ་དཔྱིས་ཕྱུང་བ། མཁྱེན་པ་དང་བརྩེ་བའི་སྤྱན་རས་རབ་ཏུ་གསལ་བས་གནས་དང་གནས་མ་ཡིན་པ་གཟིགས་པའི་ཐུགས་དགོངས་ཅན། རང་དང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་ཏུ་བྱོན་ཞིང༌། བདེ་བར་གཤེགས་པའི་གསུང་རབས་དང༌། མན་ངག་རིན་པོ་ཆེའི་གཏེར་མཛོད་ཆེན་པོ། མངོན་པར་མཐོ་བ་དང༌། ངེས་པར་ལེགས་པ་ནོར་བུའི་གླིང་འཚོ་བ་རྣམས་ལ་ཡང་དག་པའི་ཡེ་ཤེས་ཀྱི་རྒྱ་མཚོའི་སྤྱད་ཀྱིས་བདེ་བླག་ཏུ་ཕྱིན་པར་བྱེད་པའི་དེད་དཔོན། མི་འཕྲོག་པའི་མཁྱེན་རབས་དང་ཐུགས་རྗེར་ལྡན་པ་དེ། རེ་ཞིག་འོས་སུ་གྱུར་པའི་གདུལ་བྱ་རྣམས་ཀྱི་འཕྲིན་ལས་བསྒྲུབས་ནས། སྐལ་བ་དང་མི་ལྡན་པ་རྣམས་ལ་ཐུན་མོང་དུ་རྣམ་པར་འཕྲུལ་བ་བསྡུས་ཏེ། ལྷའི་ཚོགས་དཔག་ཏུ་མེད་པས་ཞབས་འབྲིང་བྱས་ནས།

མཆོད་པའི་ཁྱད་པར་དཔག་ཏུ་མེད་པས་བསུས་ཏེ། བདེ་བ་ཅན་གྱི་ཞིང་དུ་གཤེགས་པ་ལགས། འདིའི་རྣམ་ཐར་རྒྱས་པ། རིན་པོ་ཆེ་པ་ཉིད་ཐམས་ཅད་གཟིགས་པ་ལགས་པས་མཁྱེན་པར་གསལ་བས་མི་གླེང་ལགས། སླད་མ་སྐབས་ཀྱི་ཞུ་དོན་ལ། བདག་ཅག་བཀའ་དྲིན་གྱི་ལན། མཆོད་པ་ཆོས་ལུགས་དང་མཐུན་པ་ཞིག་བགྱི་བར་འཚལ། དེ་ལ་མཆོད་པའི་ཡུལ་ལྷ་དང་བཅས་པའི་འཇིག་རྟེན་ན། རིན་པོ་ཆེ་ཁོ་ན་མཆོག་ཏུ་གྱུར་པར་མཐོང་ནས། དཔལ་ས་སྐྱའི་དབེན་གནས་སུ་སྤྱན་འདྲེན་པར་འཚལ་བས། ཐུགས་རིན་པོ་ཆེ་ལ་གདགས་པར་ཞུ། སྤྱིར་རིན་པོ་ཆེ་པ་སྤྱན་འདྲེན་པ་འདི་ཕྱོགས་མཐའ་དག་ནས་སྤོབས་པ་ཤིན་ཏུ་དཀའ་ཡང༌། རྒྱུ་མཚན་གཅིག་ཏུ་ན་ནིང་སྔ་མའི་བཀའ་ཡིག་ལ། འབྱོན་པར་ཞལ་གྱིས་བཞེས་པ་ཡིན་པ་དང༌། རྒྱུ་མཚན་གཉིས་པར། རིན་པོ་ཆེ་རྙེད་པ་དང་བཀུར་བསྟི་ལ་མི་གཟིགས་ཤིང༌། སེམས་ཅན་གྱི་དོན་ལ་དགོངས་པ་ཡིན་པ་དང༌། གསུམ་པ། རྡོ་རྗེ་འཆང་ཆེན་པོའི་ངོ་བོར་གྱུར་པའི་རྗེ་བཙུན་ས་སྐྱ་བ་ཆེན་པོའི་གདན་ས་ཡིན་ལ། འགྲོ་བའི་མགོན་པོ་དཔལ་ལྡན་ཕག་མོ་གྲུ་པས་ཡུན་རིང་དུ་བཞུགས་པའི་གནས་ལགས་པས། ངེས་པར་འབྱོན་སྙམ་པའི་གདེང་ཞིག་ཡོད་ནས་ཞུ་བ་ཕུལ་བ་ལགས་པས། ཅི་ནས་ཀྱང་འབྱོན་པ་ཐུགས་ཀྱིས་གཟུང་བར་ཞུ། ཐུགས་རྗེའི་ཆར་སྤྲིན་ཤེས་བྱའི་མཁའ་ཁྱབ་པ། །རྣམ་དཔྱོད་གློག་གི་འཕྲེང་བའི་འོད་ཟེར་ཅན། །རྒྱུན་དུ་གཞན་ལ་ཕན་པའི་ཆར་འབེབ་པས། །འགྲོ་བ་དགེ་བའི་ལོ་ཏོག་འཕེལ་བར་སྨོན། །ཞེས་པ་ནི་རྗེ་བཙུན་ཆེན་པོ་གྲགས་པ་རྒྱལ་མཚན་གྱི་གཤེགས་རྫོངས་གྲལ་དབུར་རྗེ་སྤྱན་སྔ་རིན་པོ་ཆེར་ས་སྐྱ་པཎྜི་ཏས་སྤྱན་འདྲེན་ཞུ་ཡིག་གོ། བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་འདིས་བདག་སོགས་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག །